Communicatie: wat doen we ermee?
	Met iedereen op elk ogenblik verbonden: grenzen en uitdagingen van moderne communicatiemiddelen.

Toen ik mijn eerste gsm kreeg, op veertienjarige leeftijd, was ik heel erg blij. Je kon er niet alleen mee bellen en sms-en, het had bovendien ook nog eens een kleurenscherm! De eerste gsm met kleuren, daar was ik de trotse eigenares van. Elke jongere van veertien jaar die nu zo'n prehistorische 'baksteen' zou krijgen voor zijn of haar verjaardag, zou er waarschijnlijk heel wat minder blij mee zijn. Een gsm is nu immers niet alleen maar een gsm, het is ook een venster naar de rest van de multimediale wereld, waar sociale netwerken en andere communicatiemiddelen het leven beheersen.

De laatste jaren is er in de wereld van de informatica en van de consumentenelectronica een duidelijke tendens op te merken: de mensen krijgen de mogelijkheid  om met de rest van de wereld in verbinding te staan en daar voordeel uit te halen. Men kan nu weten wat vrienden aan het doen zijn via hun Facebook-status, zonder echt een gesprek met hen te moet voeren. Via de persoonsbeschrijvingen op Netlog kunnen we van diezelfde vrienden de burgerlijke staat te weten komen en we kunnen ook lezen wat er door hun gedachten spookt via Twitter. Je kan zelfs boodschappen doen via je koelkast. Men creëert dus als een ware een spinnenweb van gedachten, informatie, foto's en berichten die je leven online zijn gaan bepalen. Dit rondsnuffelen in de wereld van de anderen kan nu niet meer uitsluitend via de computer, als je een gsm van laatste generatie koopt, kan je ook mobiel van alles en iedereen op de hoogte blijven. We lopen dus rond in verbinding met elkaar. 

Steeds vaker rijst de vraag over de grenzen van deze contacten. Als zo maar iedereen mijn naam kan intikken op Google en automatisch terechtkomt bij mijn Facebook-profiel, en dat profiel ook nog eens kan uitspitten omdat ik de instellingen van de website niet nauwkeurig genoeg heb ingesteld, waar blijft mijn recht op privacy dan? Deze vraag naar privacy groeit samen met de grootschalige toename van de communicatiemogelijkheden. De mensen vragen zich af of wat ze over zichzelf prijsgeven ( of wat anderen prijsgeven over hen) wel alleen getoond wordt aan wie zij beslissen. Blijkt dat dit niet zo is. 
Laten we Facebook als voorbeeld nemen: een van de voorbije dagen kreeg deze organisatie nog een boete van verschillende miljoenen dollars aan haar been omdat de privacyinstellingen van haar website niet voldoende duidelijk waren en blijkbaar ook niet goed werkten. Als je persoonlijke infomatie op de Facebook-website postte, kon de organisatie van Facebook deze elementen gebruiken voor andere doeleinden die jij als gebruiker voor ogen had. Er werden foto's gebruikt van Facebook-klanten om reclame en dergerlijke te maken, zonder dat de toestemming gevraagd moest worden om dat persoonlijk eigendom te gebruiken. Wanneer je iets op het internet plaatst, is het dus blijkbaar je eigendom niet meer.
Het voortdurend ter beschikking staan van iedereen heeft dus ogenschijnlijk ook nadelen. Je wordt een slaaf van wat je doet, zegt of schrijft.  

Er zijn echter niet alleen nadelen van in contact staan met elkaar. Mensen met een verantwoordelijkheidsjob zijn ten allen tijde bereikbaar, wat hen ook de mogelijkheid geeft om minder in levende lijve op hun werk aanwezig te zijn.
Ook kan nieuws via allerlei platformen ( internet, sms, mms,...) snel en efficiënt verspreid worden. Via e-mail kan men alle werknemers van een bedrijf op hetzelfde ogenblik aanspreken en zo dus tot duidelijkere berichtgeving komen. Afspraken van allerhande soort kunnen online gemaakt worden. Men kan hulpdiensten op elk tijdstip bereiken. Mensen die moeilijkheden hebben om zich buitenshuis te begeven kunnen via internet hun boodschappen bestellen, hun bankrekeningen beheren enzovoort. Men kan een reis helemaal online boeken, zonder dat er derden aan te pas komen, het lijstje van mogelijkheden houdt niet op. Je hele leven kan je besturen vanop je bureaustoel, en dat kan in sommige gevallen enorm handig zijn.

De vraag is waar dit allemaal naartoe gaat, of verdere evolutie nog mogelijk is. Men kan toch nog beslissen helemaal niet beschikbaar te zijn; rode knop van je gsm induwen, telefoonsnoer uittrekken, computer afzetten en je hebt jezelf omgetoverd in een persoon zonder communicatie. Of niet?
Momenteel wel. Als je er een beetje moeite voor doet, kan je de verbindingen met andere mensen helemaal stopzetten, maar we evolueren naar een wereld waarin dit steeds minder realistisch zal zijn. Nu kan je bijvoorbeeld al met Google Earth via sattelietbeelden het huis van eender welke buurman bekijken, van daaruit is het maar een kleine stap naar een systeem waardoor men kan weten of je thuis bent of je je ergens anders bevindt. Deze vernieuwingen zitten eraan te komen en dus stelt er zich een uitdaging: hoe maak je communicatie op maat, zodat iedereen kan beslissen wat ermee te doen? Dat is iets waar dringend aan gewerkt moet worden en waar realistische oplossingen voor gevonden moeten worden. Het op de markt brengen van apparaten met minder modieuze attributen (bijvoobeeld eenvoudig te gebruiken gsm's) is hier al een eerste stap in de goede richting, maar deze 'gebruiksvriendelijke' alternatieven zouden op elk vlak doorgetrokken moeten worden, zodat niet iedereen altijd 'mee met de tijd' hoeft te zijn.

De evolutie van de technologie kan erg beangstigend overkomen, maar is tegelijk bewonderenswaardig. Dat een tak van een wetenschap waar men tenslotte nog niet zo lang mee bezig is, op zo'n razendsnel tempo kan groeien in allerlei aspecten, dwingt respect af en doet ons beseffen dat het einde waarschijnlijk nog lang niet in zicht is.
Genoeg stof voor debat dus. Er zijn argumenten pro en argumenten contra. Feit is dat virtuele verbondenheid steeds meer een realiteit is voor iedereen. Wat ermee te doen, en hoever men erin wil meegaan, blijft een persoonlijke keuze. Het is volgens mij aangewezen dat iedereen stilstaat bij de gevolgen van communicatie en dat eenieder handelt naar eigen goeddunken, en dus op eigen risico.

