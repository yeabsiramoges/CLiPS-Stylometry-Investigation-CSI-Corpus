Lagere alcohollimiet voor jonge chauffeurs 
 Jonge bestuurders zijn drie keer zo vaak betrokken bij dodelijke ongevallen. Internationale organisaties die zich bezighouden met verkeersveiligheid trekken aan de alarmbel na deze shockerende feiten. Om dit aantal te verminderen komen ze met een voorstel: de alcohollimiet bij jonge bestuurders beperken tot een bovengrens van 0,2 promille. Ondanks het negatieve onthaal zijn er verschillende redenen om deze maatregel toch in overweging te nemen. 

Autobestuurders mogen maximum 0,5 promille alcohol in hun bloed hebben wanneer ze achter het stuur zitten. Het European Transport Safety Council (ETSC), een groep van 39 nationale en internationale organisaties die zich inzetten voor verkeersveiligheid, kwam echter met een nieuw voorstel. Deze non-profitorganisatie wil de alcohollimiet verminderen tot een maximaal percentage van 0,2 promille voor bestuurders tussen 16 en 24 jaar. Dit plan wil ze uitvoeren in de hele Europese Unie. 

Dronken achter het stuur stappen blijft zeer gevaarlijk. Na een alcoholtest mag een bestuurder maximum 0,5 promille alcohol in zijn bloed hebben, anders volgen er sancties. Toch tasten bestuurders deze grenzen af. Dit gebeurt helaas niet zonder gevolgen. Jonge bestuurders zijn sowieso al vaker het slachtoffer van verkeersongelukken. Alcohol vergroot het risico op een ongeval en is vaak de oorzaak van dodelijke incidenten. Daarom vindt het ETSC dat de regering maatregelen moet treffen. Wanneer de promillegrens bij deze jonge, onervaren bestuurders sterk zal dalen, zal ook het risico op ernstige verkeersongevallen dalen. 

De staatssecretaris voor Mobiliteit Etienne Schouppe staat achter dit voorstel. Toch krijgt hij niet veel positieve reacties. Een verrassend onthaal, want deze maatregel kan toch alleen maar positieve effecten hebben? 

Ten eerste hebben bestuurders tussen 16 en 24 jaar veel minder ervaring. Ze rijden pas en zijn zich niet nog niet volledig bewust van de gevaren op de weg. De feiten liegen er niet om: jonge chauffeurs zijn drie keer zo vaak betrokken bij dodelijke ongelukken. Dit zegt genoeg. Het heeft niet altijd te maken met een te hoog alcoholpercentage van de bestuurders. Alcohol kan ook al een invloed hebben als het alcoholgehalte in het bloed zelfs nog onder de limiet van 0,5 promile zit. Het drinken van één glas alcohol vertraagt de reflexen al. Dit zorgt ervoor dat de chauffeurs minder snel kunnen reageren op eventuele hindernissen. Voor ervaren chauffeurs is dit misschien niet altijd problematisch, maar voor jonge bestuurders kan dit ernstige gevolgen hebben. Door de promillegrens te verlagen, probeert de regel de gevolgen van alcohol zoveel mogelijk te vermijden.

Daarbij kan de alcohollimiet van 0,2 promille ook gevolgen hebben voor het rijgedrag van deze adolescenten in hun toekomst. De bestuurders maken er een gewoonte van om alcohol te beperken en zetten dit ook verder na hun 24ste levensjaar. Ze drinken niet meer dan ze ervoor deden. Dit is natuurlijk geen zekerheid, maar echt negatieve effecten zal de overgang van 0,2 naar 0,5 promille alcohol niet hebben. Bestuurders beseffen namelijk dat de promillegrens na een paar jaar misschien wel stijgt, maar dat ze nog steeds moeten opletten. 

Tenslotte kunnen we vaststellen dat het ETSC redelijk mild is. Na de onrustwekkende cijfers van het aantal verkeersongevallen bij jonge bestuurders is het logisch dat deze organisatie maatregelen wil treffen. Ze verbiedt alcohol niet volledig voor jonge bestuurders, maar ze verlaagt enkel de promillegrens. Alcohol is niet volledig verboden als men zich aan de afspraak houdt. Een nultolerantie invoeren op het gebruik van alcohol achter het stuur zou de radicaalste, maar misschien ook wel de efficiëntste aanpak zijn. De stap om de alcohollimiet bij beginnende chauffeurs te verlagen, verkleint de stap naar een volledig alcoholvrij verkeer. 

Het ETSC wil iets doen aan het schrijnende aantal adolescenten dat bij dodelijke ongevallen betrokken raakt. Hun voorstel om de promillegrens voor jonge chauffeurs te verlagen krijgt niet veel enthousiaste reacties. Toch zullen er dankzij dit plan tal van positieve ontwikkelingen plaatsvinden. Jonge bestuurders zullen alcohol mijden, ze houden er een goede gewoonte op na en het verkeer wordt veiliger. Deze doeltreffende maatregel heeft voldoende redenen om alcohol voor jonge weggebruikers te beperken voordat ze in de wagen stappen. Hopelijk komen de tegenstanders spoedig tot dit inzicht. 
