Inleiding

Standaardtaal, tussentaal, dialect: de hiërarchie van het mooi praten. Welke taalvariant gebruik jij het meest. In de supermarkt, op school, overal waar we komen, overheerst de gij-taal, de tussentaal, het verkavelingvlaams, het soapvlaams  of welke naamsvarianten er nog voor bestaan. Ook op de Vlaamse televisie is de tussentaal volop te horen. Wanneer mag je tussentaal hanteren op de openbare omroep en zorgt deze tussentaal voor verstaanbaarheidsproblemen bij de Vlaming? Deze paper behandelt eerst de soorten Nederlands in Vlaanderen en focust zich daarna op het taalgebruik op de televisie.
2. Het Nederlands in Vlaanderen 

Standaardnederlands in Vlaanderen is gebaseerd op het Standaardnederlands van Nederland. Natuurlijk is het niet hetzelfde, iedereen hoort immers het verschil tussen Belgisch Nederlands en Nederlands Nederlands. Een voorbeeld van zo'n hoorbaar verschil is de diftongering van de klinkers bij de Nederlanders. Belgisch en Nederlands Nederlands zijn dus varianten van hetzelfde Nederlands. In het Belgisch Nederlands bestaan er verder nog drie varianten: het VRT-Nederlands, de tussentaal en de Vlaamse dialecten. Het VRT-Nederlands verschilt niet veel van de  Nederlandse standaardtaal en is de taal van de journaals op radio en televisie. Tussen het VRT-Nederlands en de Vlaamse dialecten ligt het soapvlaams, ook wel verkavelingsvlaams of tussentaal genoemd. Overal hoor je de omgangstaal, beter bekend als 'de gij-taal’. In informele interviews en onder vrienden wordt die taal het meest gehanteerd (Geeraerts, 2000, 338). Volgens een peiling van Radio 1 die in november 2013 werd uitgevoerd, gebruikt tachtig procent van de gezinnen tussentaal. Uit dit onderzoek blijkt dat er zelfs 59 procent de ‘gij-vorm’ gebruikt op het werk. De tussentaal blijft dus enkel binnenshuis gesproken. 

3. Taal op televisie

Toen in de jaren vijftig de televisie opkwam, was de taal die gebruikt werd op de televisie dezelfde als de gesproken schrijftaal. Alles gebeurde volgens de regels van de retorica. BRT had van de overheid een opvoedkundige taak meegekregen en wilde via de televisie, eventueel aan de hand van taalzuiveringsprogramma's, het Standaardnederlands meegeven aan de kijkers. Dit hield niet lang stand, al snel werden er tussenvormen en dialecten gesproken in volkse programma’s. Enerzijds werd het dialect gehanteerd om de authenticiteit van het programma te vergroten, anderzijds werd dialect gebruikt om de sociale klasse van een personage aan te duiden. Het programma De collega's is hier een goed voorbeeld van. Terwijl BRT zijn best deed om het dialect uit de programma’s te krijgen, sprong VTM hier ontzettend laks me om. VTM stond immers niet in dienst van de overheid. Van VTM werd er dus, in tegenstelling tot van BRT, niet verwacht dat ze het algemeen Nederlands zouden verspreiden. De zender bracht zowel historische als hedendaagse programma's in het dialect. 
Dit vrij kiezen van taalgebruik op de televisie kon niet blijven duren. Daarom stelde VRT-adviseur Ruud Hendrickx in 1998 het taalcharter op. In het taalcharter staat geschreven wanneer er Standaardnederlands gesproken moet worden en wanneer er tussentaal toegestaan wordt.  In 2007 werd het oorspronkelijke taalcharter bijgewerkt en in 2011 werd er door VRT nog eens benadrukt dat ze niet van de norm van het Standaardnederlands afwijken, door het taalcharter opnieuw bij te werken en te verspreiden. VTM beschikt niet over een taalcharter. Het is een commerciële zender en de hoge kijkcijfers waren het belangrijkste, of dit nu bereikt werd door het gebruik van standaardtaal of dialect, deed er niet toe. Na verloop van tijd besloot VTM echter om de meeste punten uit het taalcharter van VRT over te nemen. Dit staat nergens op papier, maar de overeenkomsten in taalgebruik tussen de zender VTM en VRT zijn gelijkend. Wat heeft VTM dan wel? VTM bezit sinds 2001 een taalraadsman, Jan Schoukens. Nauwlettend houdt hij het taalgebruik van de nieuwsankers in het oog en op het einde van die week stuurt hij een taalmail. Uitspraak, taalzorg en spraakkunst worden hierin aangehaald en besproken (Prieels, 2011-2012, p.17). 
	
3.1. Taal in non-ficite

Het taalcharter heeft verschillende regels voor taal in non-fictie programma's. Standaardtaal moet gebruikt worden in programma's waar het publiek dit verwacht, in programma's waarin de taal enkel dient om een boodschap over te brengen. Dat soort programma's zijn journaals, documentaires, sportverslagen,... Voor praatprogramma's heeft het taalcharter ook een regel opgesteld.  Als je presenteert,praat je Standaardnederlands.  Ben je te gast, dan mag je je eigen dialectklanken laten horen en tussentaal praten (Hendrickx, 1998). Daarom kwam de afgelopen maanden veel commentaar op Natalia die de MIA's presenteerde met een Kempische tongval. Een bekende Vlaming mag zijn of haar dialect praten op de openbare omroep, maar vanaf het moment dat deze BV de rol van presentator of presentatrice vervult, moet er Standaardnederlands gesproken worden. Natalia haar Kempisch dialect was van het begin tot het einde van de show aanwezig en dat terwijl zij presentatrice was. Vele mensen stoorden zich hieraan, vele anderen vonden dit geen probleem. Waar het op neerkomt, is dat VRT de overeenkomst met de Vlaamse overheid heeft geschonden door Natalia in te zetten als presentatrice.
3.2. Taal in fictie

Voor fictie heeft het taalcharter andere regels. Hier mag tussentaal gebruikt worden om zo realistisch mogelijk over te komen en de herkenbaarheid te vergroten. Om personages geloofwaardig te laten overkomen, moet hun taal passen bij hun stand. Taal is dus een zeer essentieel onderdeel bij het uitwerken van karakters. Soaps willen de werkelijkheid zo realistisch mogelijk weergeven en geen situatie creëren. Programmamakers baseren zich daarom op de huidige taalsituatie in Vlaanderen. 
De meest bekende soaps uit Vlaanderen zijn Thuis en Familie. Meer dan een half miljoen kijkers, kijken van maandag tot vrijdag op respectievelijk één en VTM naar de programma's.  In Thuis zijn er verschillende sociale klassen en de programmamakers hebben de taal van de personages hier zo goed mogelijk aan aangepast. Eddy zal geen Standaardnederlands beginnen praten en Marianne zal niet opeens tussentaal hanteren. Dat komt door het verschil in klassen. Marianne woont in een riant herenhuis, waar ook de dokterspraktijk gevestigd is, en Eddy woont samen met zijn vrouw Nancy, die poetsvrouw is, op een klein appartement en heeft zelf vaker geen werk dan wel. Het taalgebruik van een goedgestelde burger als Marianne en een werkzoekende, gewelddadige alcoholverslaafde als Eddy, sluit aan bij de personages die we te zien krijgen en andersom. 
In Familie draait het om de familie Van den Bossche. Een welgestelde familie met een familiebedrijf en een modehuis. Familie beperkt zich tot een deel van de sociale klassen, het welgestelde deel, terwijl Thuis verschillende sociale klassen weergeeft. Daarom horen we in Familie veel minder tussentaal dan in Thuis. Hierdoor lijken de gebeurtenissen in Thuis veel realistischer dan die in Familie. Familie is meer voorspiegelend en Thuis is primair afspiegelend (Geeraerts e.a., 2000).
3.3. Intralinguale ondertiteling van Vlaamse televisieprogramma’s

Tussentaal is in bepaalde omstandigheden dus wel toegestaan. Het vaakst wordt er een Brabantse tussentaal gesproken. Brabant is maar een deel van Vlaanderen, het taalgebruik in de Vlaamse televisieprogramma’s is dus niet representatief voor heel Vlaanderen in de realiteit. Brabantsklinkende tussentaal op televisie is beter verstaanbaar dan bijvoorbeeld programma’s waar West-Vlaamse tussentaal in voorkomt. Dit merken we aan de manier waarop ondertitels gebruikt worden. Over wie wanneer ondertiteld wordt, bestaat geen eensgezindheid. Zo besteedt VRT weinig aandacht aan regels wanneer er ondertiteld moet worden. Wie niet goed verstaanbaar is, krijgt ondertitels. Uiteraard kan dit beledigend overkomen voor bepaalde regio’s van het land. Voorbeelden waren regelmatig terug te vinden bij Man bijt hond. Dit programma was zeer subjectief bij het gebruiken van ondertitels. West-Vlamingen werden altijd ondertiteld, Limburgers af en toe en Brabanders zeer weinig, tot grote ergernis van vele West-Vlamingen. Het satirisch programma In de gloria zette de woede van de West-Vlamingen nog eens in de verf door het typetje Gerrit Callewaert, gespeeld door Wim Opbrouck. Gerrit is een West-Vlaming die zijn beklag doet over de West-Vlamingen die ondertiteld worden.
Sinds 2010 is VRT een andere weg ingeslagen, wat de regels over intralinguale ondertiteling betreft. Sinds toen is het de keuze van de kijker en wordt er enkel nog ondertiteld via teletekst. Een voorbeeld hiervan is het programma Eigen Kweek, een programma over West-Vlaamse boeren die een weedplantage beginnen. Wel worden er nog ondertitels geplaatst als het onder een van deze drie uitzonderingen valt: het fragment of de klank is van slechte kwaliteit, de persoon mompelt of fluistert, of er wordt nog echt dialect gesproken en geen tussentaal (Buyck, 2009-2010, p.72).
De Vlaamse Media Maatschappij (VMMa), met onder andere VTM, heeft hier een andere regeling voor. Die regeling bestaat uit vijf delen. Het eerste deel zegt dat als er ondertiteld wordt, er geen vernederlandsing mag plaatsvinden. De ondertitels dienen enkel als visuele ondersteuning. Ook stopwoorden moeten ondertiteld worden om verwarring bij de kijker te vermijden. Het tweede deel bevat het cursief noteren van dialectwoorden. Er mogen geen synoniemen gezocht worden, maar het moet duidelijk zijn dat het over een dialectwoord gaat. Ze worden cursief weergegeven. Het derde deel bevat het technische deel van de ondertitels en in het vierde deel wordt er besproken wie er wanneer wordt ondertiteld. Eens er gestart is met het ondertitelen van een programma, dan blijft men ondertitelen. Een programma dat deels verstaanbaar is, wordt dus volledig ondertiteld. Er zijn enkele uitzonderingen op de regel, de voice-overs en de presentatoren krijgen geen ondertitels, al de rest wel. Het laatste deel gaat over de factoren die bepalend zijn voor de intralinguale ondertiteling. Als het fragment niet verstaanbaar is door slechte kwaliteit, verschijnen er ondertitels, ook als er storende achtergrondgeluiden aanwezig zijn (Buyck, 2009-2010, p.75).
Maar wat vinden de Vlamingen zelf? Is ondertiteling gemakkelijk bij het kijken van een programma of werkt het veeleer storend? In 2005 ging Universiteit Antwerpen en Hogeschool Antwerpen- departement Vertaalkunde een onderzoek van start naar de intralinguale ondertiteling op de Vlaamse televisie.  Het onderzoek toonde aan dat er enorme verdeeldheid heerst. Meer dan de helft van de geënquêteerden reageerde positief op de ondertitels. Maar een tiende vond de ondertitels noodzakelijk, veertig procent kon de ondertitels niet appreciëren en tien procent vond ze zelfs storend. Maar als er een fragment zonder ondertitels wordt getoond, wil de helft van de geënquêteerden wel ondertitels, 38 procent wil er geen en vijftien procent is er onverschillig over (Vandekerckhove e.a., 2007). Het overwicht is dus bijzonder klein. De oplossing van VRT, om alles te ondertitelen via teletekst, geeft de mensen zelf het recht om te kiezen of ze ondertitels nodig achten of niet. Dat lijkt momenteel de beste oplossing. 
4. Conclusie

Tussentaal is op de Vlaamse televisie terechtgekomen om de authenticiteit te behouden. Programmamakers willen zo echt mogelijk overkomen naar de kijkers toe. Programma’s met als enige doel informatie over te brengen, zoals het journaal, moeten zich houden aan het Standaardnederlands. De tussentaal in Vlaanderen verschilt van regio tot regio. Dit kan soms voor onverstaanbaarheid zorgen. Is intralinguale ondertiteling dan de oplossing voor de Vlamingen? De meningen zijn zeer verdeeld. Een hypothese die we eventueel kunnen maken: het gebruik van tussentaal op de televisie zal de komende jaren vooral toenemen. 
 
