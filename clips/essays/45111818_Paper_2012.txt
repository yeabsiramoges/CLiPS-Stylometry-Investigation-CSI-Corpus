Nederlands in Vlaanderen 

Waarom We Het Onderscheid Maken 
Het Nederlands in Vlaanderen is het complexe resultaat van verschillende invloeden . Zo kan men binnen het Vlaams landsgedeelte al verschillende vormen van het Standaardnederlands onderscheiden, waarbij de ene realisatie meer afwijkt van de standaard dan de andere. Deze paper baseert zich in haar zoektocht naar wat die verschillende instanties van Nederlands tot stand bracht voornamelijk op Dirk Geeraerts en Gert De Sutter’s artikel ‘Ma wa zegdegij nu? Da kanekik nie verstaan zelle!’ Dat artikel is een samenwerking tussen theoretisch linguïst Dirk Geeraerts en assistent professor aan de hogeschool van Gent Gert De Sutter waarin ze  bespreken hoe ons taalgedrag geuit wordt en meer bepaal welke taal of variëteit van die taal zich voordoet in welke omstandigheden. Daarnaast bespreken ze in hun artikel welke vormen van taalbeleid ons taalgedrag trachten te beïnvloeden en hoe we zelf als taalgebruikers tegenover ons taalgedrag en het daaraan gekoppelde taalbeleid staan. (Geeraerts & De Sutter, 2003, p60) In deze paper ga ik het specifieker hebben over de verschillende tendensen die de in Geeraerts & De Sutter’s artikel besproken factoren van tussentaal beïnvloeden.

Het Nederlands bestaat als algemene standaardtaal die een overkoepelende functie uitoefent in Vlaanderen en Nederland. Daarbinnen wordt, na een evolutieperiode van zowel spontane als gestuurde taalontwikkeling een ruwe opdeling gevormd waarin een onderscheid wordt gemaakt tussen het Standaardnederlands dat in Nederland gesproken wordt enerzijds en het verzorgd Belgisch-Nederlands anderzijds. Dit onderscheid berust dan vooral op het verschil in uitspraak. Geeraerts en De Sutter brengen daarbij vooral de diftongeringen van lange klinkers aan, zoals /zee/ doorgaans als /zeej/ wordt uitgesproken in de Noord-Nederlandse variant, en hoe de g’s, v’s en z’s in de Noord-Nederlandse variant stemloos zijn in tegenstelling tot de Belgisch-Nederlandse. Daaruit kunnen we onder andere besluiten dat men er in het Belgisch-Nederlands een andere articulatiebasis op nahoudt (Geeraerts & De Sutter, 2003). Wat woordenschat betreft zijn er weinig struikelblokken bij het vergelijken van de twee nationale varianten. Hier en daar zijn er zaken die een andere benaming krijgen maar veel aandacht wordt daar niet aan besteed aangezien de inhoud doorgaans gemakkelijk te begrijpen is over het hele taalgebied. Zo gebruikt men in Vlaanderen de benaming examen in omstandigheden waarin in Nederland tentamen gewoon zou zijn (Geeraerts, 1999, p232). 
Binnen het Belgisch Nederlands bevinden we ons tussen de verschillende dialecten die het Nederlands in Vlaanderen kent.
 Tussen het niveau van de dialecten en dat van het algemene Standaardnederlands heeft zich echter een tussenlaag ontwikkeld die de toepasselijke benaming ‘tussentaal’ heeft gekregen. Naar dat tussenniveau wordt ook wel eens verwezen met ‘Verkavelingsvlaams’. (Geeraerts & De Sutter, 2003, p55) Die term is bedacht door Geert van Istendael. Jan Goossens heeft het dan weer over ‘Schoon Vlaams’ (2000). ‘Dat is de naam die in de eerste helft van deze eeuw door de eerste vervangers van hun dialect door een als algemeen bedoelde taal aan deze laatste werd gegeven.’ (Goossens, 2000, p7) Er wordt soms zelfs het label ‘soap-Vlaams’ opgeplakt, wat het contrast met VRT-Nederlands als de norm voor verzorgd Belgisch-Nederlands haast ironisch maakt. (Geeraerts & De Sutter, 2003, p55) 

Statusverschil
Er blijkt tussen de verschillende taalvormen die zich binnen het Nederlands in Vlaanderen onderscheiden een zekere hiërarchie te heersen wat de sociale status van de verschillende varianten betreft. Het is een complex kluwen van taalvarianten dat reikt van regio- en dialecten tot de algemene Nederlandse standaardtaal; met alle verschillen in register, status, en dergelijke meer die deze varianten met zich meebrengen. In België heeft het Belgisch-Nederlands zich over de jaren heen onderscheiden als erkende variant van het overkoepelende Standaardnederlands. Dit, toepasselijk genaamde, Belgisch-Nederlands staat als nationale variëteit naast het standaardtalige Nederlands dat men in Nederland spreekt zoals in het Engelse model het Brits Engels en het Amerikaans Engels evenwaardig worden beschouwd (Geeraerts & De Sutter, 2003, p61). 
Het eerder vermelde statusverschil tussen de verschillende Nederlandse taalvormen is uitdrukkelijk te merken in wat in Geeraerts en De Sutter’s artikel wordt omschreven als ‘zondagse-pakmentaliteit’ (2003, p64). Zo stellen Geeraerts en De Sutter dat men geneigd is het bestaan van een formele taalnorm te accepteren, maar dat men zich in het eigen gedrag eerder op een soepele afstand houdt van die norm. Wellicht gaat men zich enkel in de meest formele omstandigheden beroepen op het zogenaamde VRT-Nederlands. (Geeraerts & De Sutter, 2003, p62). In die zin is VRT-Nederlands niet meer dan een algemeen aanvaarde registerconventie. In de loop der jaren is de norm van de taalregisters dus verschoven naar een breder draagvlak voor de tussentaal. In omstandigheden waar vroeger dialect aan de orde was, is het nu misschien waarschijnlijker tussentaal aan te treffen. In de moderne samenleving lijkt het zo te zijn dat men min of meer zijn best doet om een middenweg te vinden tussen het, voor mensen uit andere taalregio’s misschien onverstaanbare, dialect en de standaardtaal die vaak nog te stroef klinkt om er zich spontaan in uit te drukken. Men gebruikt die tussenvorm nu dus in een veel bredere waaier van omstandigheden dan zowel dialect als standaardtaal afzonderlijk. Ook huiselijke situaties zijn daarbij vaak inbegrepen. Johan De Caluwe omschrijft dat fenomeen met te zeggen dat “veel jongeren de tussentaal met de paplepel binnengekregen hebben. In de voorbije decennia hebben veel Vlaamse ouders er immers bewust voor gekozen om hun kinderen niet langer in het dialect op te voeden.” (De Caluwe, 2002, p60) Men gaat dus meer aanleunen bij de standaardtaal. Ook standaardtaal “verliest aanzienlijk terrein ten opzichte van de tussentaal” (Geeraerts & De Sutter, 2003, p63). De evolutie ten opzichte van hoe de situatie vroeger was is opmerkelijk. Vroeger leefde men in relatief besloten kring en had men nauwelijks contact met taalgebruikers van buiten hun eigen taalgebied. In die situatie lijkt het inderdaad wat overbodig om iets anders dan de volkse omgangstaal van die regio te praten. Dat op zich maakt het al een uitgesproken grote drempel om spontaan standaardtaal te beginnen spreken. 
Opmerkelijk is ook dat de verschillende statussen van de taalvormen ook worden beïnvloed door de ontspanningsmedia. Zo zie je dat er in ‘Thuis’, een Belgische soap op de openbare omroep VRT, een bewuste opdeling wordt gemaakt volgens sociale status. Geeraerts, Penne en Vanswegenoven’s hebben voor hun artikel ‘Taalgebruik in Vlaamse soaps’ research gedaan naar eventuele verbanden en kwamen tot het resultaat dat er wel degelijk een verband gelegd wordt. “In Thuis correleren verschillen in tussentaalgehalte met de sociale status van de personages” (Geeraerts, Penne, & Vanswegenoven, 2000, p168). Met die stelling verwijzen Geeraerts, Penne en Vanswegenoven naar de tendens in het taalgebruik in Thuis dat hoe lager de klasse van het personage is, hoe meer tussentaal dat personage gebruikt.
Het gebruik van standaardtaal zowel informele als formele situaties lijkt over het algemeen nog zeer stroef te gaan aangezien de correcte uitspraak van bepaalde klanken een hele opgave blijkt te zijn wanneer die klanken in het eigen dialect gewoonlijk net iets anders uitgesproken worden, namelijk door middel van zogenaamde allofonen . Zo worden de rollende [r] en de franse huig-[r] in het Nederlands gezien als allofonen omdat beide een instantie zijn van het foneem /r/ en geen betekenisverschil tot stand brengen wanneer ze door elkaar gebruikt worden. Mensen gaan, afhankelijk van hun streek en hoe het klankenpallet daar een bepaald stramien volgt, spontaan de klanken vereenvoudigen. Zo vereist het in informele situaties een zekere inspanning om de klanken van elk woord correct te uiten. Men bekomt dan een sterk fonologisch vereenvoudigde variant op de standaardtaal die de klankrealisaties van het streekdialect toepast. Zo is het voor mensen uit de regio Antwerpen vaak moeilijk om de zuivere /a/-klank te produceren die het Standaardnederlands vereist in bijvoorbeeld /paard/. Die klankafwijking is dan te wijten aan het feit dat die /a/-klank in het Antwerps dialect doorgaans een /oa/-klank wordt. Morfologisch gezien worden bepaalde woorden zelfs samengevoegd door middel van procopes, apocope’s en syncopes, maar ook simpelweg door het invoegen van suffixen. Die suffixen komen voornamelijk voor bij “de adnominale flexie van de tussentaal, dat wil zeggen dat de verbuiging van de attributieve woorden die vóór een zelfstandig naamwoord staan”. (Goossens, 2000, p9) Zo wordt ‘ben je’ via ‘bent ge’ uiteindelijk vaak samengenomen tot ‘bende’, waar de affix ‘-de’ een geëvolueerde vorm van ‘ge’ is.
In de moderne taalvariatie maakt globalisering geleidelijk aan zijn opmars. Naar aanleiding van die groeiende globalisatie en de concrete internationaliseringpolitiek wordt het meer en meer van belang in zekere mate van eenheidstaal te handhaven. België en Nederland zijn al relatief klein, het maakt het er voor mensen die Nederlands willen leren niet gemakkelijker op dat er binnen dat kleine taalgebied nog verscheidene varianten bestaan die hun uitspraak anders leggen, andere conotaties toewijzen aan bepaalde woorden of zelfs volledig verschillende betekenissen toewijzen aan bepaalde woorden. Dit is onder andere een grote probleemfactor wanneer het de gevoelige taalkwesties binnen de toenemende immigratie betreft. In die zin is het groeiende succes van de tussentaal een positieve tegemoetkoming. Die is positief omdat de middelmaat daarmee dichter bij de standaardtaal ligt en zo dus verstaanbaarder is voor mensen die het Nederlands niet als moedertaal hebben. Hetzelfde doet zich voor binnen Vlaanderen, weliswaar op aanzienlijk kleinere schaal. Men komt vaker in interregionaal contact met mensen van buiten het eigen taalgebied. Duidelijkheid en verstaanbaarheid zijn onder andere op zakelijk vlak een uiterst belangrijke kwestie. Zo lijkt men al snel aan professionaliteit in te boeten wanneer men zijn zakenpartner niet kan aanspreken in het verzorgd AN (Algemeen Nederlands). Met het oog op verstaanbaarheid en gemakkelijke omgang kiest men hier dan gebruikelijk voor een tussentaal die min of meer dicht aanleunt bij de overkoepelende standaardtaal. “Een andere factor die heeft bijgedragen tot de sterke positie van de tussentaal is de spectaculaire toename van de bovenregionale informele contacten, onder andere door de groeiende mobiliteit.” (De Caluwe, 2002, p60)

Een mogelijk scenario voor de toekomst is dat we stilaan afstevenen op uniformiteit. “Het verzorgde taalgebruik in Nederland en in Vlaanderen blijkt naar elkaar toe te groeien.[…] Dat gebeurt vooral doordat Vlaanderen opschuift in de richting van Nederland.” (Geeraerts,  1999, p233) Naar aanleiding van het feit dat de tussentaal overal aan terrein wint en zo een breder draagvlak heeft, is het zo dat in het algemeen het gemiddeld taalgebruik meer gaat aanleunen bij het verzorgde Belgisch-Nederlands dat we met formeel VRT-Nederlands vergelijken. Het leunt bijgevolg dichter aan bij het overkoepelende Standaardnederlands dat ook het Nederlands in Nederland omvat. Daarmee staat ons taalgebruik al een stap dichter bij de eenheidstaal, een uniformiteit dat men tot de jaren tachtig bewust nastreefde. Dat gebeurde in die tijd door middel van een gepropageerd taalbeleid dat gericht was op een (re)integratie van Vlaanderen in de Nederlandse taalgemeenschap. Dat taalbeleid was specifiek gericht op een bewust nagestreefde standaardtaalovername. (Geeraerts & De Sutter, 2003, p60) 
Nog een andere opmerkelijke tendens is de informalisering van de standaardtaal. Geeraerts stelt vast dat vormen van taalgebruik die oorspronkelijk slechts in informelere omstandigheden aan bod kwamen, doordringen tot gebruikssituaties die om verzorgd taalgebruik vragen. (Geeraerts, 1999, p235) De ontwikkeling van een spreektalige schrijftaal die door de toenemende technologisering op gang gebracht is, helpt de jonge generaties ook absoluut niet om zich het verzorgd Nederlands eigen te maken. Ook de toenemende commercialisering van tv-zenders en andere ontspanningsmedia zijn cruciale factoren bij die informalisering. 
Het is natuurlijk niet zeker welk scenario juist is maar linguïsten zijn het er over eens dat de evolutie van taal steeds het resultaat is van verschillende tendensen die op elkaar inwerken. Het valt op dat commerciële zenders hun best doen om de taal van hun consumenten te spreken. Het meest waarschijnlijke verdere verloop is dat de lossere taalhoudingen de standaardtaal nog meer in de richting van tussentaal zullen doen verschuiven. 

