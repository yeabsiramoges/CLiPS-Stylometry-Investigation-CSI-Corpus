1.	Inleiding

Vijf tot tien percent van de bevolking kampt met dyslexie. Steeds vaker worden  leesproblemen van mensen bestempeld met “dyslexie”. Deze ‘explosie’ is van dyslectici doen pessimisten vermoeden dat de meerderheid van de mensen met dit leesprobleem doet alsof. Maar het probleem bestaat weldegelijk. Doordat men vroeger geen besef had van het bestaan ervan kon men natuurlijk dit leesprobleem niet detecteren. En niet kunnen detecteren betekend: niet kunnen helpen. Nu, elke dyslecticus heeft zo zijn eigen manier van omgaan met dit probleem en een eigen manier om het probleem te verlichten. In deze paper zullen we zien welke hulp er allemaal bestaat voor dyslexie.

2.	Dyslexie

Dyslexie is geen gemakkelijk te definiëren leesprobleem. De officiële definitie luidt als volgt: “Dyslexie is een stoornis die gekenmerkt wordt door een hardnekkig probleem met  het aanleren en het accuraat en/of vlot toepassen van het lezen en/of spellen op woordniveau.” (Stichting Dyslexie Nederland, 2003)

a.	Hoe stel je dyslexie vast?
Naast de definitie is ook de diagnose een struikelblok. Vanaf wanneer kan je iemand bestempelen als dyslecticus? Hiervoor worden drie soorten diagnoses gebruikt, namelijk: de onderkennende, de verklarende en de indicerende. “De onderkennende diagnose wijst een individu toe aan de categorie ‘dyslexie’ op basis van objectief waarneembare kenmerken van het probleem. Zulke kenmerken zijn tekorten op fonologisch vlak en tekorten in de snelle toegankelijkheid van de taalkennis. De verklarende diagnose komt tot een samenhangend beeld van factoren die ten grondslag liggen aan de stoornis. De laatste diagnose, de indicerende, geeft globale richtlijnen voor de aanpak van de problematiek. De diagnose dyslexie kan alleen gesteld worden wanneer alle drie de onderdelen bekend zijn.”
(Lonny Fennis, 2004, p.596-597)
	Indien dyslexie bij iemand is vastgesteld krijgt die persoon een dyslexieverklaring, deze is levenslang geldig. Hierdoor heeft de dyslecticus recht op voorzieningen voor dyslectici zoals daar zijn extra tijd voor een examen , toegang tot een computer, etc. (Lonny Fennis, 2004, p.597)

b.	Hoe kan je dyslexie oplossen?
Als nu eenmaal de diagnose gesteld is en de persoon dyslectisch verklaard wordt, wat dan? Dyslexie valt spijtig genoeg niet te genezen. Wat men wel kan doen is de situatie voor de dyslecticus vergemakkelijken en dat gaat op allerlei manieren. Er kan zodanig op de leestechnieken getraind worden dat de graad van dyslexie verbetert. Deze training dient frequent te gebeuren. Al tijdens de lagere school moet het kind geholpen worden bij de leesproblemen, en niet op wekelijkse, maar op dagelijkse basis. Er bestaan al allerhande hulpprogramma’s om het leren voor leerlingen aangenamer en vlotter te laten verlopen. (Anneke Smits, 2006, p.26)
3.	Verschillende soorten hulp

De persoon kan begeleiding krijgen om vaardiger te worden in lezen of gebruik maken van een hulpprogramma die tekst luidop leest of andersom, een programma die gesproken tekst omzet naar geschreven tekst. Sommige hulp is echter exclusief voor bepaalde leeftijden, zoals begeleiding.

a.	Begeleiding

Indien dyslexie vroeg genoeg wordt vastgesteld, ofwel als kleuter ofwel wanneer het kind overgaat naar de lagere school, is begeleiding relevant. Wordt dit leesprobleem later vastgesteld zal begeleiding niet meer zoveel effect hebben. Er is namelijk een bepaalde leesontwikkeling bij kinderen die al begint in de kleuterklas. Als kinderen van de risicogroep dyslexie op een onjuiste manier begeleidt worden vormt die een verder probleem in hun leesontwikkeling. (A.E.H. Smits, 2004, p. 612 – 613)
		Eèn van de beroepen die zich bezighoudt met dyslexie is logopedie. “Logopedisten zijn deskundig op het gebied van diagnostiek, indicatiestelling en therapie van spraak- en taalstoornissen. Hun hulp kan dyslexie niet voorkomen, zoals geen enkele vorm van hulp dat kan, maar kan wel de uitingsvorm ervan verkleinen.” (Lonny Fennis, 2004, p.597) De logopedist kan dus een juiste manier zoeken om kinderen van de risicogroep te begeleiden zonder dat hun leesontwikkeling eronder lijdt.
    	
 	Naast de begeleiding van logopedisten bestaan er ook leestrainingen. RALFI is hier een voorbeeld van. Het is een afkorting voor vijf principes, belangrijk bij deze methodiek. Ten eerste: ‘Repeated’. De kinderen lezen eenzelfde teksten een paar keer (vier tot vijf keer). Dit blijkt effectief te zijn voor de vloeiendheidsbevordering. Ten tweede: ‘Assisted’. Er is altijd begeleiding bij deze methodiek. Onder begeleiding verstaan we drie dingen: de te lezen tekst wordt eerst voorgelezen door de leerkracht, daarna lezen de kinderen samen (koorlezen) de tekst en wanneer een kind twijfelt bij het lezen van een woord zegt de leerkracht het woord voor. Ten derde: ‘Level’. De methodiek is ervan overtuigd dat een zwakke lezer relatief moeilijke teksten niet perse zou moeten vermijden, aangezien er voldoende ondersteuning wordt aangeboden tijdens het lezen. Het is ook leuker voor het kind als de teksten  interessant zijn. Men moet er ook rekening mee houden dat de teksten niet te lang mogen zijn, opdat de vierde herlezing vloeiend kan gebeuren. Bovendien kan men bij teksten die aansluiten bij de leeftijd ook werken rond de begripscomponent van de tekst en daarna de interactie errond. Ten vierde: ‘Feedback’. “Herhaald lezen is effectief in combinatie met ondersteuning en feedback. Door middel van directe feedback krijgen foutief gelezen woorden niet de kans om in te prenten.” Deze directe feedback kan van de leerkracht komen, maar ook van de andere lezers in het geval van koorlezen. Nog belangrijker is positieve feedback, deze viert de successen van het kind, niet die van de leerkracht. Ten laatste is interactie met de inhoud een belangrijk principe. Dit kan gebeuren door bespreking van de inhoud met vragen zoals “Wat vind jij van deze stelling?”, en het vermijden van detailvragen. Ook aarzelend hardop denken is een vorm van interactie. Semantische connecties en interactie door een gesprek over de inhoud verbeteren de woordherkenning. (Anneke Smits)
 	Een andere leestraining is de Fonologische en Leerpsychologische methode (F&L-methode®). Hierbij wordt gebruik gemaakt van de klanken van taal en de sterke kanten van de dyslecticus: goede visueel-analytische en ruimtelijke vaardigheden. “Door de verschillende categorieën klanken wordt het (schriftelijke) taalsysteem met bijbehorende regels uitgelegd. Er wordt hier gebruik gemaakt van klankblokken in verschillende kleuren. Elk blok is een letter en de klank bepaalt de kleur. Men gaat zo een systeem aanbrengen waarin alles onderling samenhangt, waardoor het niet meer nodig is de schrijfwijze van woorden van buiten te leren. Bovendien kan je met een beperkt aantal basisregels het grootste deel van de Nederlandse woorden correct schrijven. Er dient wel dagelijks te worden geoefend.” (Heijerman en Karman, 2004, p.603- 607)
	Een derde en laatste voorbeeld van een leestraining is ELLO, Effectief Leren Lezen Ondersteuningsprogramma. Deze methodiek gaat uit van de volgende twee standpunten: ten eerste moet de leesontwikkeling versneld worden en ten tweede moet er vermeden worden dat de dyslecticus een hekel gaat krijgen aan lezen. ELLO is voornamelijk (en bijna alleen maar) voor kinderen in het eerste leerjaar. Voordeel van deze methodiek is dat de begeleider of leerkracht gebruik kan maken van materiaal dat in de school beschikbaar is en er dus niets extra moet worden aangekocht. Concreet wordt het kind voor tien weken lang een half uur per dag apart genomen voor individuele ondersteuning. Zoals bij RALFI wordt bij de keuze van de tekst gelet op de leefwereld van het kind en werkt met men positieve feedback. (van de Ven & Verhoeven, 2002, p.12)

b.	Hulpprogramma’s
We weten nu dat dyslexie niet kan worden genezen en dat begeleiding maar voor beperkte tijd toepasbaar is. Daarom zijn er hulpprogramma’s ontwikkeld die de dyslecticus verderhelpt wanneer hij of zij geen effect meer ondervindt van begeleiding of leestraining. Deze hulpprogramma’s zijn opgedeeld in twee soorten, namelijk ‘van tekst naar spraak’ en ‘van spraak naar tekst’.
i.	Van tekst naar spraak (spraaksynthese)
Deze soort hulpprogramma’s zetten, zoals de naam al zegt, tekst om naar spraak. Een tekst wordt ingescand of gekoppeld aan het programma en een stem leest de tekst luidop. Er bestaan allerlei versies van, maar het meest bekwame programma is Kurzweil 3000. Dat het bekwaam is valt af te lezen uit de analyse die professor Callebaut maakte van de hulpmiddelen voor dyslexie. Kurzweil 3000 leest niet alleen voor maar markeert ook welk woord wordt voorgelezen, zoals bij karaoke.
	Dit soort hulpprogramma is gemakkelijk om te gebruiken wanneer een tekst of een boek gelezen of geleerd moet worden. Van alle hulpprogramma’s worden  ‘Van tekst naar spraak’-programma’s het vaakst gebruikt , omdat elke dyslecticus teksten wil lezen en studerende dyslectici vinden het handig om hiermee te leren. 
  	Maar wat met handboeken van 200 bladzijden? Het is een onmogelijk karwei alle pagina’s in te scannen van elk handboek dat door de school wordt verplicht te leren . Hiervoor bestaat een speciaal programma, Daisy . Het is een programmma waarin alle handboeken zijn opgenomen en in spraakversie aflevert. Elk nieuw schooljaar gebeurt er een update. Nieuwe handboeken kunnen gedownload worden naar het programma dat al op de computer geïnstalleerd staat. Overigens is het mogelijk om een abonnement te nemen op kranten en tijdschriften in spraak.

ii.	Van spraak naar tekst (spraakherkenning)
Een programma ‘van spraak naar tekst’ zet gesproken woorden om naar tekst. Er kunnen ook spraakopdrachten gegeven worden om te tekst aan te passen, zoals ‘paste’ of ‘select’ of dergelijke. Tevens heeft dit programma een voorleesfunctie. De gedicteerde tekst wordt voorgelezen en staat de gebruiker toe fouten te corrigeren. (Callebaut, 2003, p.36-67)
	Wanneer een dyslecticus zelf een tekst moet schrijven kan een hulpprogramma als dit heel handig uitkomen. Zeker als we spreken over grote hoeveelheden tekst. Vooral vanaf de derde graad van het middelbaar zal dat het geval zijn, dan moeten namelijk veel leerlingen een eindwerk schrijven.
 	Er zijn alvast spraakherkenningprogramma’s die volledig geïntegreerd kunnen worden in Microsoft Word, wat het gebruiksgemak verhoogt. Het merendeel van de middelbare schoolleerlingen krijgt namelijk informatica aangeleerd waar men leert omgaan met Microsoft Word. Nu het ‘van spraak naar tekst’-programma hierin geïntegreerd kan worden, dient de dyslecticus dus geen tweede woordverwerker te hanteren. 
(Callebaut, 2003, p.36-67)
4.	Conclusie
We kunnen stellen dat begeleiding hoogstnoodzakelijk is voor de verdere leeservaring van de dyslecticus. Er moet zo snel mogelijk worden ingegrepen indien dyslexie wordt vastgesteld, anders is begeleiding niet meer relevant. De leesontwikkeling moet tijdens de trainingen goed in het oog gehouden worden.  Hiervoor zijn RALFI en F&L-methode® alvast goede methodieken. 
 	‘Van spraak naar tekst’-programma’s zijn niet alleen geliefd bij zakenlui die snel snel een brief moeten schrijven naar een of andere klant, ter vervanging van de vlot pennende secretaresse. Dyslectici kunnen er handig gebruik van maken indien de hoeveelheid tekst die ze moeten schrijven te veel is om zelf te schrijven. Vergeet niet dat lezen en schrijven voor hen een veeleisende, vermoeiende taak is. 
 	Over het algemeen zijn de  spraaksynthese-programma’s het meest van toepassing op elke leeftijdscategorie voor de dyslecticus. Heel het verdere leven van de persoon met dyslexie kan het van pas komen. Voorlees-CD’s verkopen als zoete broodjes bij dyslectici, zowel kinderen als volwassen. Niet alleen fictie, maar ook op het vlak van studie en beroep dienen er teksten gelezen en geleerd te worden. Daarom is het Daisy-programma zo’n goed idee voor de studerende of de krantenlezende dyslecticus.
 	Hopelijk kunnen de specialisten in dyslexie nòg betere (maar minder dure) manieren vinden om de uitingsvorm van het leesprobleem verkleinen en het lezen zo aangenaam mogelijk maken.  Maar zoals het nu is kunnen veel dyslectici al hun plan trekken.


