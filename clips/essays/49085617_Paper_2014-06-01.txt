Geschiedenis van de Nederlandse Literatuur is het nieuwe overzicht van de Nederlandstalige literatuur in zeven delen. Het eerste deel bestaat uit twee boeken van Frits van Oostrom: Stemmen op schrift (2006) behandelt het begin tot en met de dertiende eeuw en in Wereld in Woorden (2013) wordt de veertiende eeuw belicht. In vergelijking met de vorige literatuurgeschiedenissen getuigen deze boeken van een heel andere benadering van de beschikbare teksten. Wat is er nu zo erg veranderd ten opzichte van vorige Nederlandse literatuurgeschiedenissen? Na een schets van het algemene beeld over de veertiende eeuw, worden hier meer concreter twee visies op de stadscultuur en haar betekenis voor de literatuur in de veertiende eeuw beschreven. Tot slot komen voorbeelden aan bod: het onderzoek naar het geïntendeerd publiek van de Antwerpse schrijver Jan van Boendale. 

De geschiedenis
Frits van Oostrom is niet de eerste die een literatuurgeschiedenis van de Nederlandse letterkunde schrijft. Sinds de negentiende eeuw verschenen al zes overzichten van wat de Nederlandse literatuur ons te bieden heeft.

Dit is in honderdvijftig jaar de zevende keer dat iemand uit de wetenschap (…) een poging onderneemt om de Middelnederlandse letterkunde in een literatuurgeschiedenis te vatten. Na tweemaal Jonckbloet (1855 en 1888), Kalff (1906), Te Winkel (laatste versie 1922), van Mierlo (laatste versie 1949) en Knuvelder (laatste versie 1970) is het langer dan ooit stil gebleven in dit genre. (Van Oostrom, 2006, p. 21)

Een paradigmawissel
Maar de literatuurwetenschap heeft een paradigmaverschuiving ondergaan. In het verleden vertrok de literatuurhistoricus vanuit zijn eigen literatuuropvatting: “een geïsoleerd kunstbegrip dat per definitie maatschappelijke betrokkenheid uitsluit en teksten oplevert die hun bekroning dienen te vinden in esthetisch effectbejag op fictionele basis.” (Pleij, 1989, p. 19) 
Het doel van deze paradigmawissel is volgens Herman Pleij de medioneerlandistiek toegankelijker te maken voor andere disciplines en voor de maatschappij. Een cultuurhistorische benadering is voor hem de enige mogelijkheid om dat te bereiken. “Wat hebben middeleeuwse teksten historisch aangericht, welke bijdrage hebben zij geleverd aan de ontwikkeling van de nationale beschavingsgeschiedenis?” (Pleij, 1989, p. 17)
Sinds de jaren tachtig plaatst de onderzoeker de tekst meer in zijn historische omgeving: in welke omstandigheden is de tekst geschreven, voor wie is hij geschreven, door wie is hij geschreven? Voor Frits van Oostrom vormen waarheid en schoonheid geen wezenlijke tegenstelling meer. (van Oostrom, 2013a, p. 50) Hij probeert antwoorden te formuleren op vragen als: “Waarom is de Middelnederlandse literatuur geworden zoals ze is?” Literatuurgeschiedenis heeft tegenwoordig veeleer een verklarende rol. (Van Oostrom, 2013b)

De veertiende eeuw: eeuw van rampen of eeuw van opportuniteiten?
Algemeen valt op dat Frits van Oostrom de veertiende eeuw anders beschrijft dan Jozef van Mierlo bijvoorbeeld. Jozef Janssens wijst er in zijn lezing bij de presentatie van Wereld in Woorden op dat Van Mierlo maar een kleine tweehonderd pagina’s aan de veertiende eeuw wijdt. Van Oostrom heeft ruim drie maal zoveel nodig. Van Mierlo beschouwde de veertiende eeuw als de eeuw van verval, van crisis, nauwelijks noemenswaardig in een literatuurgeschiedenis. Hij verwachtte dan ook geen literatuur van enig niveau. (Janssens, 2012, p. 308)
Frits van Oostrom ziet de veertiende eeuw eerder als “een marktplaats waar het gonst van de bedrijvigheid”; de diversiteit en versplintering in de Nederlandse teksten van die tijd, ziet hij juist als een opstoot van creativiteit. Het was voor hem het antwoord van de middeleeuwer op zijn rampen. In Wereld in Woorden noemt hij deze eeuw liever een “eeuw van vernieuwing” dan een “eeuw van verval” (Van Oostrom, 2013a, p. 49). 

Visies op de opkomst van de stadscultuur in de veertiende eeuw
Meer concreet is in de studie naar de opkomst van de stadscultuur in de veertiende eeuw een breuk met vroeger waar te nemen. Zo is de Lanseloet van Denemarken volgens Van Oostrom het prilste voorbeeld van burgerlijk toneel. Er blijkt sympathie uit voor de lagere standen, liefde en standsverschil komt in de ridderepiek niet voor. Ook de pragmatische nieuwe huwelijksmoraal wijst op een burgerlijke context. Zijn voorganger Te Winkel deed in 1922 de abele spelen te kort door ze “sprooksprekerstoneel”  te noemen. (Van Oostrom, 2013a, p. 449). 
In Op belofte van profijt bespreekt Herman Pleij het aandeel van de literatuur bij de ontwikkeling van een burgermoraal. Politieke teksten, over hoe een stad bestuurd moet worden, zijn kenmerkend voor de nieuwe burgerliteratuur. Verder waarschuwt hij ervoor om burgermoraal en stadsliteratuur goed uit elkaar te houden: in de stad werd ook literatuur vervaardigd die andere belangen diende. (Pleij et al, 1991, p. 13)

Onderzoek naar het geïntendeerd publiek van Jan van Boendale
In de ‘Aantekeningen’ achteraan in Wereld in Woorden, verwijst Frits van Oostrom naar de onderzoeken waarop hij zich gebaseerd heeft. In zijn speech bij de officiële presentatie van het boek drukt hij op het belang van deze aantekeningen: zij getuigen van de “grote context van het vak”: zijn collega’s, medioneerlandici, maar zeker ook historici. (Van Oostrom, 2013b)
Frits van Oostrom verwerkt die kennis in zijn literatuurgeschiedenis. Hij maakt dus geen opsomming van teksten met hun context, maar hij vertelt het verhaal van de teksten. 
Hier volgen de belangrijkste bevindingen van vier hedendaagse onderzoekers naar het geïntendeerd publiek bij Jan van Boendale, één van de vernieuwers uit de veertiende eeuw. (van Oostrom, 2013a, p. 14) Bovendien illustreert de Der leken spiegel de nieuwe manier van naar de wereld kijken in die periode. (van Oostrom, 2013a, p. 24)

Dirk Kinable
Dirk Kinable (1991) schrijft in Geïntendeerde publieksgroepen in Boendales Lekenspiegel en Jans teesteye dat Der leken spiegel van Jan van Boendale tot die tijd gezien werd als een literatuur in de stad, niet zozeer bedoeld voor stadspubliek of ‘lezer’ die interesse had in de stedelijke politiek. Het hertogelijk milieu moet zeker deel hebben uitgemaakt van het geïntendeerd publiek; maar volgens Kinable blijkt het publiek waarvoor Boendale Der leken spiegel schreef, duidelijk ruimer dan het hertogelijke milieu. (Kinable, 1991) 
Hij is op zoek gegaan, in de tekst zelf, naar directe en indirecte aanspreekvormen om het geïntendeerd publiek vast te stellen. Hij besluit dat Jan van Boendale ook voor een lekenpubliek geschreven moet hebben. Bovendien wordt regelmatig de jeugd direct aangesproken, dus ook een jong lekenpubliek behoorde tot zijn doelgroep. Het advies van Jan van Boendale om kinderen op te leiden tot beroepen die verbonden zijn met een stedelijk milieu, is een duidelijke aanwijzing voor zijn burgerpubliek. (Kinable, 1991)

Orlanda S.H.Lie
Orlanda S.H.Lie (2000) valt Kinable bij, maar voegt er nog iets aan toe: Jan van Boendale had niet een lekenpubliek voor ogen, maar meer bepaald een mannelijk publiek. 

Het is duidelijk dat de gedragsregels die Boendale voor zijn lekenpubliek opstelt, niet gender-neutraal zijn. Het mannelijke perspectief van de teksten weerspiegelt de eenzijdige invalshoek die inherent is aan de man-vrouw ideologie die Boendale zijn lekenpubliek voorhoudt. (Lie, 2000, pp. 81-85)

Herman Pleij
Ook de hierboven vermelde Herman Pleij is van mening dat het geïntendeerd publiek van Jan van Boendale de burger was. Jan van Boendale pleit volgens Pleij voor een goed bestuur van de stad. De stad wordt “opgevoerd als toonbeeld van een in principe voorbeeldige ‘democratie’, gedragen door een perfect functionerend algemeen belang”. Jan van Boendale contrasteert het beeld van het ideale leven op het platteland met de stad: daar is “ongelijkheid ontstaan, inhaligheid door de speculatieve omgang met goederen en kapitaal, zodat de poorters elkaar naar het leven zijn gaan staan in haat en nijd.” De stad dreigt onder te gaan als “niet tijdig de juiste maatregelen van bestuur genomen worden.” (Pleij et al, 1991, p. 25) [eigen cursivering]
Ook in de hoeveelheid regels die Boendale besteedt aan de vrede, ziet Pleij een aanwijzing dat het publiek uit burgers bestond: “Handel is afhankelijk van vrede. (…) Het nastreven daarvan is de absolute voorwaarde bij het besturen van de stad.” (Pleij et al, 1991, p. 27) Pleij wijst hier op het fundamentele verschil met hof en adel: voor ridders, koningen en heren behoorde vechten tot het dagelijks leven. 

Wereld in Woorden
Concreet besteedt Frits van Oostrom 35 pagina’s direct aan Jan van Boendale. Na een algemene inleiding beschrijft hij het leven van de Antwerpse schrijver. Deze informatie komt uit archiefmateriaal: op welke stadsrekeningen komt hij voor? Komt hij voor op rekeningen van schepenbanken? Zo weet hij zeker dat Jan van Boendale stadssecretaris van de stad Antwerpen was en zich in een belangrijk milieu bewoog; er moet enig contact tussen hem en hertog Jan III van Brabant geweest zijn. (Van Oostrom, 2013a, pp. 144-145)
Na het algemene beeld van de schrijver focust Frits van Oostrom op zijn boeken. Jan van Boendale is voor hem “veruit de meest geprofileerde en productieve stadse schrijver van de veertiende eeuw. Heel het Nederlandse schrijven voor de wereld krijgt met hem een naam en een gezicht.” (Van Oostrom, 2013a, p. 141) [eigen cursivering]
Naast de andere teksten van Jan van Boendale bespreekt hij ook Der leken spiegel. Na een korte beschrijving van de inhoud gaat hij over op een interpretatie: waar was het Jan van Boendale om te doen? De invloed van bovenstaande onderzoeken is duidelijk zichtbaar. Frits van Oostrom kijkt naar de inhoud van de tekst en voegt daar de kennis van de context aan toe om zo tot een eigen visie te komen:

Het gaat in Der leken spiegel vooral om in het hier en nu bruikbare competenties en ethiek, en hoe deze zich kristalliseren in gedrag. (…) maakt Boendale veel werk van het juiste huwelijksleven. (…) Het huwelijk is kortom de hoeksteen van de samenleving. (…) In het algemeen zet Der leken spiegel trouwens grootscheeps in op de zelfredzaamheid van mensen. Het is de eerste Nederlandse tekst die zo onverhuld de zonzijde belicht van werken in het zweet des aanschijns. (…) Jan van Boendale is overduidelijk van de partij der hardwerkende Brabanders. (Van Oostrom, 2013a, pp. 154-155) [eigen cursiveringen]

Daarna behandelt hij het bronmateriaal, de taal, de stijl en de verspreiding van het werk. Tot slot geeft hij een beeld van de teksten die overgeleverd zijn. Op deze manier krijgt de lezer van Wereld in Woorden een totaalbeeld van Jan van Boendale, als persoon, en als schrijver; maar zeker ook krijgt de lezer een breed beeld van die tijd. De studie van de tekst in zijn context resulteert in een beter begrip van de cultuur, inclusief de tekst.

Conclusie
In de medioneerlandistiek heeft het esthetische paradigma plaats geruimd voor een cultuurhistorisch paradigma. Door niet alleen te focussen op de schoonheid, komen de opportuniteiten die de veertiende eeuw bood meer op de voorgrond. Op die manier is duidelijk geworden dat de burgermoraal al zichtbaar was in de teksten van de veertiende eeuw.
Onderzoeken naar het geïntendeerde publiek van Jan van Boendale tonen aan dat een literatuurgeschiedenis het resultaat is van een samenwerkingsverband van wetenschappers die meer de cultuurhistorische context betrekken bij de teksten. 
De interdisciplinariteit van de medioneerlandistiek maakt het mogelijk om de dynamiek van een cultuur te begrijpen, met inbegrip van de literatuur.


 
