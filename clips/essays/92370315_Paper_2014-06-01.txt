Inleiding
2.500 talen zijn met uitsterven bedreigd. Hoewel het uitsterven van talen en het ontstaan van nieuwe talen geen nieuwe fenomenen zijn, lijkt het alsof het uitsterven van talen de laatste eeuw in een stroomversnelling geraakt is. Kleinere talen verdwijnen terwijl wereldtalen zoals het Engels alleen maar meer verspreid raken. In deze paper wordt het fenomeen van bedreigde talen besproken. Aan de hand van secundaire literatuur worden vragen als ‘Wat is een bedreigde taal?’, ‘Waarom verdwijnen talen?’ en ‘Wat is het belang van het behouden van talen?’ beantwoord. Daarna bekijken we enkele manieren waarop talen behouden worden.

2. Een bedreigde taal: terminologie en het bepalen van de vitaliteit
Volgens Grenoble en Whaley (2006) wordt een taal bedreigd wanneer twee talen in contact komen en een van de taalgemeenschappen ervoor kiest om de andere taal over te nemen en de eigen moedertaal minder te gebruiken of niet meer aan te leren aan hun kinderen.  Om de ongelijkheid in macht, gebruik en prestige tussen de twee talen die in contact komen aan te tonen, gebruiken Grenoble en Whaley de termen ‘dominante taal’ en ‘niet-dominante taal’ of ‘bedreigde taal’. De dominante taal is de taal die de bedreigde taal zal vervangen en de bedreigde taal is de taal die het risico loopt in onbruik te raken binnen een taalgemeenschap. Een taalgemeenschap verwijst naar de mensen die de taal eigen kunnen noemen om historisch-culturele redenen, etnische redenen en/of simpelweg omdat ze de taal kunnen spreken. 
Hierop volgt de vraag wanneer we spreken van een bedreigde taal. De UNESCO Ad Hoc Group on Endangered Languages (2003) heeft negen factoren bepaald die de vitaliteit van een taal kunnen aantonen: 

Factor 1: 		Intergenerational language transmission
Factor 2: 		Absolute number of speakers
Factor 3: 		Proportion of speakers within the local population
Factor 4: 		Trends in existing language domains
Factor 5: 		Response to new domains and media
Factor 6: 		Materials for language education and literacy
Factor 7: 		Governmental and institutional language policies, including official 			status and use
Factor 8: 		Community members’ attitudes toward their own language
Factor 9: 		Amount and quality of documentation (Brenzinger et al, 2003)

De factoren geven aan hoe belangrijk het is actie te ondernemen om de taal te doen herleven en te documenteren voor ze volledig uitsterft. De UNESCO Ad Hoc Group benadrukt dat de combinatie van de verschillende factoren de vitaliteit van een taal bepaalt en dat geen van de factoren alleen gebruikt moet worden. 
De talen kunnen onderverdeeld worden in categorieën die aangeven hoe bedreigd een taal is. Volgens Grenoble en Whaley (2006) zijn er ten minste 6 categorieën nodig om talen onder te verdelen; ze maken een onderscheid tussen: safe, at risk, disappearing, moribund (= stervende), nearly extinct en extinct. Een taal die nog veilig is (safe) wordt nog gebruikt door elke generatie op elk domein; de taal heeft een grote hoeveelheid sprekers in eenzelfde regio en de taal wordt gebruikt in de media, de overheid en het onderwijs. Naarmate de taal steeds minder overgedragen wordt aan de volgende generatie en minder gebruikt wordt in verschillende domeinen, loopt de taal het risico volledig uit te sterven. 

3. De oorzaken van het uitsterven van talen
Een taal wordt dus met uitsterven bedreigd wanneer de sprekers van de taal besluiten om de taal niet meer te gebruiken en niet meer door te geven aan de volgende generatie. De taalgemeenschap maakt deze keuze vanwege sociale, politieke en economische redenen (Hornberger, 1998). Grenoble en Whaley (2006) maken een onderscheid tussen macrovariabelen (op nationaal en internationaal niveau) en microvariabelen (op lokaal niveau). Hun wisselwerking oefent invloed uit op het taalgebruik van de spreker en bijgevolg op de levensvatbaarheid van de taal. De macrovariabelen houden onder andere de wetten, de omstandigheden en het politieke beleid van een land in. De taalgemeenschap van een niet-dominante taal heeft hier vaak weinig invloed. De microvariabelen zijn bijvoorbeeld de demografie, de houding tegenover de niet-dominante taal, de culturele beoefening van de taal en de omstandigheden van de taalgemeenschap. Grenoble en Whaley (2006) benadrukken dat de omstandigheden per taal en gemeenschap verschillend is, daarom is de volgende lijst van mogelijke oorzaken niet volledig.

3.1 Internationaal niveau: de globalisering
Op het internationale niveau speelt zich een proces af dat een van de duidelijkste redenen is waarom niet-dominante talen bedreigd raken: de globalisering. 

We understand globalization not simply to mean the spread of a single, global language (e.g. English), but rather to refer specifically to a growing integration of economic life worldwide. This increased integration requires greater economic cooperation and more efficient transportation networks between countries; it requires the removal of legal and political berries to trade and the efficient movement of manufactured goods; and it requires communication that is quick and not costly. Thus the “globalization of English” is actually the result of economic integration (Grenoble and Whaley, 2006, p. 23)

Talen als Lingua Franca (bijvoorbeeld: Engels, Spaans, Mandarijns en zelfs het Arabisch) dienen als internationaal communicatiemedium. Kennis van deze talen geeft mensen meer sociale mobiliteit en economische voordelen. Nationaal en regionaal wordt het gebruik van talen als het Engels gepromoot. Individuen kiezen voor de taal die in hun ogen de grootste waarde heeft op sociaal en economisch vlak en op die manier kan de globalisering de motivatie van het behouden van een minder dominante taal behoorlijk verminderen (Grenoble en Whaley, 2006).

3.2 Nationaal niveau: het taalbeleid
Op nationaal niveau speelt de overheid een belangrijke rol in het behouden van lokale talen. De attitude tegenover tweetaligheid en de steun en bescherming van de overheid (of het gebrek hieraan) bepaalt het taalbeleid. Het taalbeleid heeft een groot effect op de status van een niet-dominante taal en de houding van de individuele mensen tegenover een taal. (Grenoble en Whaley, 2006). Het taalbeleid kan een niet-dominante taal actief ondersteunen door het gebruik te stimuleren. Door de talen een gelijkwaardige status te verlenen, kunnen beide gebruikt worden in de publieke sfeer, op school en in juridische context. Aan de andere kant kan het taalbeleid ook dodelijk zijn voor niet-dominante talen. Het Koerdisch was bijvoorbeeld verboden bij de wet vanaf 1983 in Turkije. De wet is in 1991 opgeheven, maar er bestaan nog steeds restricties op het gebruik van het Koerdisch. Een taal kan moeilijk overleven als ze onderdrukt wordt. 
Grenoble en Whaley vermelden wel dat een taalbeleid op zich de levensvatbaarheid van een taal niet garandeert, maar dat het symbolische effect van de erkenning van talen door de overheid wel een heel sterke invloed heeft.

3.3 Lokaal niveau: de keuze van de taalgemeenschap
Grenoble en Whaley (2006) benadrukken dat er vooral tussen de factoren van het nationaal en lokaal niveau een wisselwerking gaande is; zo kan de houding van een gemeenschap tegenover een taal sterk beïnvloed worden door de houding op nationaal of regionaal niveau.  
Om een taal levensvatbaar te houden, moet de uiteindelijke inspanning komen van de taalgemeenschap zelf. Linguïsten en activisten kunnen een taalgemeenschap ondersteunen maar als die hier zelf het nut niet van inziet, is het nutteloos. Een positieve attitude van de spreker tegenover de taal is dus van essentieel belang om een taal levensvatbaar te houden. De sprekers moeten de taal dan ook blijven gebruiken. Zo verkozen de sprekers van het Gùrdùŋ in Nigeria over te stappen op het Hausa en hun vorige taal te laten vallen toen ze zich bekeerden tot de Islam. In Australië bestaan er de Jaru en de Kalaw Kawaw Ya talen die beter bewaard zijn gebleven. Dankzij hun band met de Anglicaanse en Katholieke Kerk hebben ze vandaag meer kans om gerevitaliseerd te worden. Als de taalgemeenschap er dus voor kiest om een taal te verlaten, zal de taal niet overleven. Als de taalgemeenschap de taal wel blijft behouden en gebruiken, dan heeft de taal meer kans om te overleven onder veranderende maatschappelijke omstandigheden (Grenoble en Whaley, 2006). 

4. Het belang van het behouden van talen
Ethnologue is een databank van taalfamilies die geclassificeerd zijn sinds 1950. De inventaris omvat in totaal 116 taalfamilies en 7.413 talen. Ondertussen zijn er al 50 taalfamilies uitgestorven, wat wil zeggen dat de laatst overlevende taal van die familie geen sprekers meer heeft. Vandaag zijn er nog 120 taalfamilies die met uitsterven bedreigd zijn. Krauss voorspelt dat aan dit tempo, op het eind van de 21ste eeuw, 90% van de talen met uitsterven bedreigd of uitgestorven zullen zijn (Whalen en Simons, 2012). Hierop volgt de vraag waarom een gemeenschap moeite zou moeten doen om dit proces tegen te houden.
Er zijn verschillende redenen om het lot van bedreigde talen tegen te houden. Voor linguïsten en de wetenschap in het algemeen zijn talen een belangrijke bron van informatie. Ten eerste benadrukt Hale (1998) het belang van talendiversiteit voor de wetenschap: 

“The scientific study of the mind is a venerable pursuit in human intellectual history, and the human capacity for language is the human mind’s most prominent feature. While a major goal of linguistic science is to define universal grammar, i.e. to determine what is constant and invariant in the grammars of all natural languages, attainment of that goal is severely hampered, some would say impossible, in the absence of linguistic diversity.” (p.192). 

Ten tweede heeft het neerschrijven van een taal een regenererend vermogen; een taal die neergeschreven is, kan weer tot leven gewekt worden. Vorige generaties hebben de keuze gemaakt om hun taal op te geven, maar nieuwe generaties hebben nog steeds de mogelijkheid om zich te verdiepen in hun ‘heritage languages’ (Moore, 2006). Moore maakt een onderscheid tussen ‘verloren talen’ en ‘dode talen’ en benadrukt hiermee het belang van het neerschrijven van een taal voordat de laatste spreker sterft. Ten derde is elke taal cultureel geladen, op deze manier stimuleert taaldiversiteit andere manieren van kijken naar de wereld en vernieuwend denken (Grenoble and Whaley, 2006). Ten slotte benadrukken nog anderen de belangrijke rol van taal in het beschermen van de rechten van minderheidsgroepen (Grenoble and Whaley, 2006). 

5. Behoudmethodes
Elke situatie waarin een taal bedreigd wordt, is anders. Daarom is het belangrijk dat er telkens gekeken wordt naar de specifieke situatie voor er een plan wordt opgesteld om de taal te revitaliseren. Het behoud van talen bestaat voornamelijk uit twee componenten: het vastleggen van de taal en het onderhouden van de taal. Het Documenting Endangered Languages project (DEL) is een goed voorbeeld van een project om talen vast te leggen en te behouden. Het heeft voornamelijk als taak om bedreigde talen te documenteren; dat betekent het verzamelen van digitale audio- en videotapes, teksten in de taal, notities van antropologen en linguïsten, het maken van woordenlijsten en het beschrijven van de grammatica’s (Moore, 2006). Daarnaast is het ook hun taak: “… to integrate, systematize, and make knowledge concerning them the endangered languages widely available …” (Moore, 2006, p.9). 
Hoewel elk geval van taalbedreiging verschillende omstandigheden heeft, kan UNESCO toch vijf algemene gebieden aanduiden waar activisten vooral werken aan het behouden van talen: 

1.	Het ondersteunen van linguïstische training
2.	Het ontwikkelen van geletterdheid en het documenteren van de taal (bijvoorbeeld het oprichten van lokale onderzoekscentra en de lokale mensen aanleren hoe ze dit zelf kunnen organiseren)
3.	Het ondersteunen en ontwikkelen van een nationaal taalbeleid dat de niet-dominante talen overlevingskansen biedt
4.	Het ondersteunen en ontwikkelen van een educatief beleid 
5.	Het ondersteunen van de mensenrechten van de taalgemeenschappen. 

Externe groepen en individuen kunnen dus een taal en zijn sprekers bijstaan en proberen te beschermen, maar uiteindelijk zijn het de sprekers die de moeite moeten doen om hun taal en hun culturele erfgoed te onderhouden. Specialisten kunnen hen ondersteunen, maar het uiteindelijke werk – de taal geïntegreerd houden in hun dagelijkse leven – moeten ze zelf doen (Brenzinger et al., 2003).

6. Besluit
Krauss voorspelt dat in de komende eeuw 90% van de bestaande talen het risico lopen met uitsterven bedreigd te raken of uit te sterven. Een bedreigde taal is een taal die risico loopt op uitsterven, omdat ze niet meer doorgegeven wordt als moedertaal aan de volgende generatie. Dit kan gebeuren van vanwege sociale, politieke en economische redenen, maar bij het uitsterven van een taal raakt een groot deel van het culturele erfgoed van de gemeenschap verloren. Voor linguïsten zijn talen ook een grote bron van kennis over de mens en zijn mogelijkheden. Het uitsterven van taal is ook voor hen een groot verlies. Linguïsten proberen de bedreigde talen te documenteren voor ze verloren gaan en de taalgemeenschappen te ondersteunen. Maar hun ondersteuning is beperkt en uiteindelijk is het de taalgemeenschap die de levensvatbaarheid van de bedreigde taal in handen heeft, door de taal wel of niet te blijven gebruiken. 





























