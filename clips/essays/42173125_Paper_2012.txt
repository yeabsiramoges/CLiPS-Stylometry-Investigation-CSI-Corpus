	Waarom we soms kiezen om (niet) te praten	
0. Inleiding
Geheimen zijn een bron van innerlijk conflict. Enerzijds willen we onze geheimen delen, anderzijds willen we ze voor onszelf houden. Toch besluiten we op een bepaald moment altijd het één of het ander te doen: zwijgen of praten. Wat beweegt ons als we deze beslissing nemen? Waarom lijkt zwijgen soms beter? En waarom praten we in andere gevallen best wel? Zowel kinderen als volwassenen proberen de gevolgen van een mogelijke onthulling te voorspellen. Zullen we ons schamen? Stoten we op afkeuring van onze omgeving? Of zullen onze relaties met anderen net hechter worden als we ons geheim vertellen? Al deze factoren spelen mee bij onze uiteindelijke beslissing om al dan niet te praten. 
1. Effecten van geheimhouding
Geheimen zijn een onderdeel van ons leven. Iedereen heeft ze. Geheimen hebben is dan ook belangrijk voor onze ontwikkeling. Je bent namelijk niet verplicht om over alles te praten. Af en toe je recht opnemen om te zwijgen is een noodzaak in je leven en heeft positieve effecten op je zelfontwikkeling. Toch kunnen er ook negatieve effecten zijn als je absoluut niet wil praten.  
1.1 Positieve effecten
Geheimen hebben is een essentiële voorwaarde om ons een echt individu te voelen. Op elk moment in ons leven voelen we de noodzaak om dingen die we weten en meemaken niet te vertellen aan anderen. We willen een individu zijn met unieke gedachten en dat kan alleen door sommige dingen aan niemand te vertellen.(Last, 2001) Het besef dat we een individu willen zijn, met eigen gedachten en gevoelens waar niemand van weet, komt al heel snel. Wanneer kinderen vijf jaar zijn, beginnen ze al te begrijpen wat geheimen precies zijn. Ze beseffen dat ze het recht hebben om meerdere en verschillende geheimen te hebben. Ook weten ze onbewust dat dingen niet vertellen een noodzaak is om te kunnen opgroeien als een individu. (Last, 2001) 
Een geheim hebben kan er voor zorgen dat je een gevoel van macht krijgt over anderen. Jij alleen beslist immers of je je geheim onthult of niet. Je bezit exclusieve informatie, waar niemand anders weet van heeft. (Last, 2001) Soms besef je maar al te goed dat mensen je geheim willen kennen omdat ze bijvoorbeeld weten dat het met hen te maken heeft, of omdat ze er voordeel uit kunnen halen als ze jouw geheim kennen. Als je dan besluit het geheim alsnog niet te delen, vergroot dat jouw gevoel van macht. Dat gevoel van macht kan ook vergroot worden door bepaalde mensen buiten te sluiten. Je kan namelijk beslissen om je geheim aan sommige mensen wel te vertellen, en aan andere mensen niet. Dit soort beslissing, die gebaseerd is op kennis en controle, is een belangrijke stap in de ontwikkeling van een kind.(Last, 2001) Hoewel macht uitoefenen en mensen buitensluiten niet erg positief klinken, is het toch een belangrijke – en in de kinderjaren meestal onschuldige – stap naar de vorming van onze identiteit. We leren immers keuzes en beslissingen maken, wat competenties zijn die voor elk mens van cruciaal belang zijn in het leven. (Last, 2001)
1.2 Negatieve effecten
Hoewel we ons speciaal en uniek willen voelen, kan individuatie soms leiden tot eenzaamheid en isolatie. Een geheim hebben kan er voor zorgen dat de bezitter ervan zich eenzaam en zelfs wanhopig voelt, omdat hij zijn geheim enerzijds graag wil vertellen, maar anderzijds te bang is voor de gevolgen. (Last, 2001) We vinden het moeilijk om te praten over alles wat we associëren met ons geheim. We zijn namelijk bang dat het gesprek zo zal evolueren dat we verplicht worden ons geheim te onthullen. We proberen elk onderwerp te vermijden dat  gerelateerd is aan ons geheim. Daardoor moeten we constant op onze hoede zijn en voelen we ons voortdurend ongemakkelijk. (Vrij et al., 2002) Na een tijdje zijn we zo bang dat ons geheim ontdekt zal worden, dat we liever niet meer veel praten, en dus eenzaam en geïsoleerd achterblijven. (Bots, 2009)
Wanneer je met een erg belastend geheim zit, kan dit zelfs ziektes tot gevolg hebben. Je begint te piekeren, je hebt depressieve stemmingen, je bent onzeker en vermijdt sociale situaties. Als deze symptomen blijven aanhouden, kan een geheim hebben leiden tot een lichamelijke stressreactie. Je bloeddruk verhoogt en je hartslag versnelt. Als de stress zich blijft ophopen, kan zelfs je immuunsysteem aangetast worden. (Bots, 2009)
2. Redenen waarom we geheimen niet vertellen
We spreken per dag gemiddeld 7000 tot 20000 woorden uit. (Moss, 2006) Als we besluiten om over één bepaald onderwerp nauwelijks of niet te praten, hebben we daar al dan niet bewust allerlei redenen voor. Deze redenen zijn verschillend bij volwassenen en bij  kinderen.
2.1 Redenen waarom volwassenen geheimen niet vertellen
Er zijn twee hoofdredenen om dingen niet te vertellen. Ten eerste is er de intrinsieke motivatie. We vinden het gewoon leuk om dingen te weten en te doen waar niemand anders iets over weet, zoals hierboven al duidelijk werd gemaakt. Enerzijds geeft het ons een gevoel van macht, anderzijds voelen we ons uniek. Maar het is niet slechts een kwestie van plezier om een geheim te hebben, integendeel, soms zijn we bang voor de gevolgen van het onthullen van ons geheim. Dit is de extrinsieke motivatie. (Vrij et al., 2002) Binnen de extrinsieke motivatie zijn er vier hoofdredenen waarom we onze geheimen niet willen vertellen. 
Een eerste reden is de angst om buiten de groep te vallen. We zijn bang dat de persoon aan wie we ons geheim vertellen, zal afkeuren wat we gedaan of gezegd hebben en ons niet meer in de groep zal willen opnemen. (Caughlin et al., 2005)	 Dit is een oeroude angst. In de tijd dat we voor onze overleving op de groep aangewezen waren, betekende uit de groep verstoten worden, onze dood. Als we alleen waren, konden we het namelijk niet opnemen tegen wilde dieren, of kwamen we om van de honger. 	(Bots, 2009)
     Een tweede reden is dat we vaak denken dat de persoon aan wie we ons geheim vertellen, het tegen ons zal gebruiken. We zijn bang dat we gechanteerd zullen worden, of dat diegene aan wie we het geheim verteld hebben, ons vertrouwen zal schenden en het verder vertellen. (Caughlin et al., 2005) Deze angst blijkt niet onterecht, want maar liefst 75% van onze emotionele onthullingen wordt doorverteld. (Bots, 2009)
     Een derde reden is dat we bang zijn dat het te moeilijk zal zijn om over ons geheim te praten. Enerzijds kunnen we bang zijn dat degene aan wie we ons geheim vertellen, het moeilijk zal vinden om erop te antwoorden of zich simpelweg geen houding weet om erop te reageren. We willen onze gesprekspartner deze ongemakkelijke situatie besparen. Anderzijds – en dit komt vaker voor – zijn we bang dat we zelf niet uit onze woorden zullen geraken. We verwachten dat we niet enkel op afkeuring zullen stoten door het vertellen van het geheim, maar op de koop toe stuntelig zullen overkomen. (Caughlin et al., 2005)
     Ten slotte vertellen we ons geheim vaak niet, omdat we gewoonweg op onze privacy gesteld zijn en geloven dat het geheim toch niet relevant is voor anderen. (Caughlin et al., 2005)
2.2 Redenen waarom kinderen geheimen niet vertellen
Kinderen hebben een andere visie op geheimen. Voor hen is een geheim “iets dat je aan niemand anders vertelt”. Aan de moeder worden echter vaak wel geheimen verteld, want kinderen geloven nog stellig in haar autoriteit. Naarmate kinderen ouder worden, wordt hun definitie van “geheim” genuanceerder, en gaan ze meer aan hun vrienden vertellen dan aan hun moeder. 
2.2.1 Geheimen niet vertellen aan de moeder
Kinderen vanaf acht jaar zijn erg trouw aan hun vrienden. Als hun vriend bijvoorbeeld iets “stout” gedaan heeft, gaan ze dit vaak niet aan hun moeder vertellen, omdat ze bang zijn dat dit de band met hun vriend zal schenden. Kinderen tussen tien en twaalf jaar geven als reden dan weer dat dit het vertrouwen tussen hen en hun vriend zou schenden. Waar dat bij achtjarigen nog niet altijd het geval is, zijn vriendschap en vertrouwen bij tien– tot twaalfjarigen dus al sterk aan elkaar gelinkt. De meeste vijf– en zesjarigen zouden het wel aan hun moeder vertellen wanneer hun vriendje iets verkeerd gedaan heeft. Een enkeling zegt echter dat “[she] would have been quiet, because it would have caused trouble”. (Watson & Valtin, 1997)
Kinderen kunnen zelfs al verschillen onderscheiden in de soorten geheimen. Waar sommige kinderen namelijk toch aan hun moeder zouden vertellen dat hun vriend iets stouts gedaan heeft, zou bijna niemand een onschuldig geheim aan zijn moeder vertellen. Wanneer er een verrassing voor hun moeder georganiseerd is, zouden vijf– tot zesjarigen het niet aan hun moeder vertellen omdat het de verrassing zelf zou verpesten. De verrassing is namelijk geen verrassing meer. Oudere kinderen redeneren dan weer iets genuanceerder. Zij zeggen dat het moeders plezier zou verpesten, als ze al op voorhand over de verrassing hoort. Bij oudere kinderen draait het dus niet zozeer om de verrassing op zich, maar om het plezier dat een verrassing impliceert. Ze benadrukken het perspectief van hun moeder. Als de verrassing geen verrassing meer is, denken ze dat hun moeder er geen plezier meer aan zal beleven. (Watson & Valtin, 1997)
2.2.2 Geheimen niet vertellen aan een vriend
Vijf– en zesjarigen vertellen nauwelijks geheimpjes aan hun vrienden omdat dat hun definitie schendt  van “iets dat je aan niemand vertelt”. Ze zijn bang dat hun vriendje het geheim niet voor zich zal kunnen houden. Ook oudere kinderen zeggen dat ze af en toe een geheim aan niemand vertellen. Voor hen hangt het van het soort geheim af. Een erg belangrijk geheim zouden ze aan niemand vertellen, zeker niet aan een vriend. Hoewel kinderen hun vrienden steeds meer vertrouwen naarmate ze ouder worden, is het vertrouwen in elkaar nog niet groot genoeg om een erg belangrijk geheim te delen. (Watson & Valtin, 1997)
3. Redenen waarom we geheimen wel vertellen
Volledige geheimhouding is zeldzaam. Zowel volwassenen als kinderen kunnen vaak de verleiding niet weerstaan om hun geheim aan iemand te vertellen. Ook hier hebben ze weer elk hun eigen redenen voor.
3.1 Redenen waarom volwassenen geheimen wel vertellen
Geheimen vertellen speelt een grote rol in het vormen van intieme vriendschaps- en liefdesrelaties. Voor deze relaties is de wederzijdse onthulling van geheimen typisch. Het impliceert namelijk dat je je enerzijds kwetsbaar opstelt, en anderzijds dat je verwacht onvoorwaardelijk geaccepteerd te worden. Hoe intiemer de relatie is tussen mensen, hoe meer ze geneigd zijn elkaar veel te vertellen. Volledige geheimhouding blijkt dan ook niet vaak voor te komen, aangezien iedereen wel een goede vriend of partner heeft, aan wie hij zijn geheimen vertelt. (Last, 2001) Ook gaan mensen je vaak aardiger vinden als je ook mindere kanten van jezelf laat zien. Ze waarderen je durf wanneer je een geheim opbiecht. Ook dit leidt tot meer verbondenheid tussen mensen. (Bots, 2009). 
3.2 Redenen waarom kinderen geheimen wel vertellen
Ook kinderen beseffen dat het delen van geheimen positieve gevolgen kan hebben. Ze geloven dat moeder in elke situatie wel kan helpen en het dus handig kan zijn om hun geheim met haar te delen. En met hun vrienden bouwen ze een vertrouwensband op, wat bewerkstelligd wordt door het delen van geheimen. 
3.2.1 Geheimen vertellen aan de moeder
Vijf– en zesjarigen vertellen bijna alles aan hun moeder. Als iemand schuldig is – bijvoorbeeld wanneer het kind een glas heeft gebroken, of wanneer een vriendje van het kind een snoepje gestolen heeft – vertellen kinderen dit voorval aan hun moeder, omdat ze geloven dat hun moeder de overtreding zal corrigeren. (Watson & Valtin, 1997) Ze zijn er met andere woorden van overtuigd dat wanneer ze hun geheim aan hun moeder vertellen, het voorval rechtgezet zal worden en ze zich bijgevolg niet meer schuldig moeten voelen. 
Wanneer een kind, ongeacht de leeftijd, met een gênant geheim zit, vertelt het dit vrijwel altijd aan de moeder. Als een kind bijvoorbeeld in zijn of haar broek geplast heeft, zal het dit vertellen. De jongste kinderen geven hier pragmatische redenen voor. Ze zijn er namelijk van overtuigd dat ze beter af zijn als hun moeder weet heeft van hun geheim, omdat ze dan het zaakje kan helpen opruimen, en een schone broek zal halen. De oudere kinderen zouden het dan weer aan hun moeder vertellen omdat ze geloven dat hun moeder hen niet zal uitlachen, dat ze het zal begrijpen en dat ze het zeker niet verder zal vertellen. (Watson & Valtin, 1997)
3.2.2 Geheimen vertellen aan een vriend
Kinderen tussen acht en twaalf jaar vertellen gemakkelijker en vaker geheimen aan hun vrienden, dan vijf– en zesjarigen. Voor oudere kinderen wordt de link tussen vriendschap en vertrouwen namelijk steeds groter, waardoor men ook meer aan vrienden durft vertellen. Ze geloven dat hun vriend het geheim niet verder zal vertellen, omdat vrienden dat nu eenmaal niet doen. Die vanzelfsprekendheid is er niet bij jongere kinderen. Om echter zeker te zijn dat hun vriend het geheim effectief interpreteert als een geheim, benadrukken acht– tot twaalfjarigen wel vaak dat hun vriend het zeker niet verder mag vertellen. (Watson & Valtin,1997)
4. Conclusie
Geheimen zorgen dus altijd weer voor twijfels. Enerzijds zijn we als bezitter van een geheim in constante verleiding om het geheim te onthullen en te delen met anderen. Anderzijds willen we onze geheimen aan niemand vertellen, omdat we er ons ‘machtig’ door voelen, of omdat we bang zijn dat ze schaamte, schuld en angst met zich mee zullen brengen als ze onthuld worden. We zijn dus voortdurend in dubio of we ons geheim al dan niet zullen vertellen. We hebben immers zowel redenen om het geheim te onthullen, als om het te verzwijgen. Deze redenen veranderen in de loop van de jaren. Want zoals uit dit onderzoek blijkt, gaan kinderen anders om met geheimen dan volwassenen.
