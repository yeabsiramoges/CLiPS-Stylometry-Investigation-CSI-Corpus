. INLEIDING

Dyslexie is een algemeen gekende leesstoornis. Desalniettemin kent dit begrip geen eenduidig, welbepaalde definitie. Dyslexie is dus toch niet zo gekend als we zouden denken en een gepaste begeleiding lijkt evenmin eenvoudig vast te stellen. Een eerste stap naar een goede begeleiding van dyslexie bestaat erin een sluitende begripsomschrijving voor handen te hebben. In het eerste hoofdstuk positioneren we de term dyslexie binnen de vele mogelijke definities. Dyslexie wordt primair gekenmerkt door de problemen die de dyslecticus ondervindt bij het lezen en schrijven. Lezen en schrijven zijn een van de basisvaardigheden om te functioneren binnen de maatschappij en in het bijzonder binnen het onderwijs. Hoofdstuk twee gaat hier dieper op in; aan de hand van een literatuurstudie gaan we op zoek naar de voor- en nadelen die het onderwijs kan bieden bij het omgaan met dyslexie. Het derde hoofdstuk ‘omgaan met dyslexie’ tracht concreet te verklaren hoe een mogelijke begeleiding van dyslexie tot stand kan komen. Hierbij stellen we ons de vraag of er hulpmiddelen bestaan die een schoolcarrière van een dyslecticus moeiteloos kunnen laten verlopen.
1. DYSLEXIE EN BREDERE DEFINIËRING 

De discussie rond dyslexie kent zijn oorsprong aan het einde van de negentiende eeuw en tot de dag van vandaag bestaat er geen sluitende definitie voor dyslexie. Elke mogelijke definitie biedt ruimte voor andere perspectieven, hypothesen en benaderingen. Het is zoals Lyon in 2003 al aangaf, een voortdurende ontwikkeling: 
Our understanding of dyslexia is a work in progress and will continue to be just that. To be sure, over the next five years, our ability to bring to bear improved research methodologies and investigative modalities to the study of dyslexia literally guarantees the acquisition of new knowledge that will further modify the definition (p. 10). 
Dit weerspiegelt het dynamische karakter van wetenschappelijk onderzoek. Zo kent ook de studie rond dyslexie zijn ontwikkeling. Ondanks het steeds frequenter en nauwgezetter wetenschappelijk onderzoek, bestaat er alsnog geen eenduidigheid. Om deze term toch concreet te verklaren, sluit deze paper zich aan bij een van de vele mogelijke definities van dyslexie, met name de werkdefinitie van de Stichting Dyslexie Nederland (SDN): “Dyslexie is een stoornis die gekenmerkt wordt door een hardnekkig probleem met het aanleren en/of vlot toepassen van het lezen en/of het spellen op woordniveau” (SDN, 2008, p.11). 
De werkdefinitie van SDN focust zich op de moeilijkheden bij het lezen (woordidentificatie) en/of spellen (schriftbeeldvorming). Niettemin kunnen zich nog andere complicaties voordoen, namelijk moeilijkheden bij leervaardigheden, belemmering in de schoolloopbaan, een vertraagde of verstoorde taalontwikkeling, sociale en emotionele problemen, etc. De vraag die we ons hier kunnen stellen: ‘Kunnen we de complicaties zo reduceren zodat de dyslecticus zo min mogelijk geconfronteerd wordt met moeilijkheden tijdens zijn schoolloopbaan?’ In het tweede en derde luik van deze paper wordt een antwoord geformuleerd op deze vraag. 
2. DYSLEXIE BINNEN HET ONDERWIJS

Zoals hierboven reeds beschreven werd, ondervinden dyslectici moeilijkheden bij lezen en schrijven. Dit zijn enkele van de basisvaardigheden waar we dagelijks mee geconfronteerd worden en die verondersteld worden voor het functioneren binnen de maatschappij. Zoals Adams (1997) het verwoordt: 

Whether our political views are right, left, or center, all of us want our children to fare well in a society that fares well. We want them to lead happy, productive, considerate lives, to be socially well-adjusted, intellectually independent, and economically self-sufficient. To do so, they must have ready, thoughtful access to the information and pleasures that print offers. They must learn to read (p. 274).

Nochtans is dit een relatief recent verschijnsel. Kunnen lezen en spellen, zoals Wim Van den Broeck in 2004 aangeeft, is een cultuurhistorisch product. Hij stelt het zelfs zo dat leren lezen een fundamenteel mensenrecht is. Dat mensenrecht van leren lezen en schrijven werd in Europa vooreerst toegeschreven aan een kleine elite (Moonen, 2012, p.13). In tegenstelling tot praten, is leren schrijven nooit vanzelf gegaan. Praten behoort net zoals eten of slapen tot een van onze primaire basisbenodigdheden, het is een natuurlijke bezigheid. Als we lezen en schrijven daartegenover plaatsen, zien we dat dat technieken zijn die aangeleerd moeten worden. Er is met andere woorden niets natuurlijks aan lezen en schrijven. 

Het onderwijs biedt de meeste mogelijkheden om kinderen die technieken aan te leren, met andere woorden om hen te leren lezen en schrijven. Toch is dit tegelijkertijd de plaats bij uitstek waar dyslectici al snel geconfronteerd worden met hun problemen. Het leren lezen en/of schrijven vlot niet bij elke leerling even snel. Met onze voortdurend uitbreidende kennis omtrent dyslexie en de begeleiding ervan, moeten we dit ‘probleem’ zo snel mogelijk uit de wereld helpen. Er zijn nog steeds te veel leerlingen met dyslexie die niet het onderwijstype kunnen volgen dat strookt met hun capaciteiten, doordat ze te veel moeilijkheden ondervinden bij het lezen en schrijven. Dit zijn tevens de basisvaardigheden voor de meerderheid van alle andere schoolvakken. 

In wat volgt zullen we de algemene noemer ‘onderwijs’ onderverdelen in drie subcategorieën: het basisonderwijs, het secundair onderwijs en het hoger onderwijs. Elk soort onderwijs kent zijn eigen mogelijkheden en beperkingen in verband met de begeleiding, of het ontbreken van die begeleiding van dyslexie. Er is al veel gezegd en geschreven over dyslectische leerlingen/studenten en toch bestaat er nog geen algemene consensus. Hieronder worden enkele van de belangrijkste aspecten weergegeven. 
2.1 Basisonderwijs

De confrontatie met dyslexie binnen het onderwijs begint al bij het basisonderwijs, waar kinderen voor het eerst leren lezen en spellen. Het leesproces komt almaar meer centraal te staan. Zoals Van den Broeck (2004) terecht weergeeft, is het van zeer groot belang dat alle leerlingen een voldoende leesvaardigheid beheersen om met succes het verdere schooltraject te kunnen vervolgen.  “Kunnen lezen is een vaardigheid die in bijna alle andere vakken een rol speelt” (p. 1). 

In tegenstelling tot het leren spreken, is het leren lezen onnatuurlijk en ‘ontluikt’ de leesvaardigheid niet vanzelf. (Van den Broeck, 2004, p.6). Zelfs wanneer de leerling onmiskenbare problemen ondervindt met het zich toe-eigenen van de artificiële conventies van het lezen, is de vaststelling van dyslexie niet altijd vanzelfsprekend. Andere vaardigheden kunnen deze problemen gedeeltelijk compenseren, met als gevolg dat dyslexie vaak moeizaam of relatief laat ontdekt wordt. 

Na het vaststellen van dyslexie en de daarmee gepaard gaande diagnose, is het van belang dat er wordt gezocht naar een passende begeleiding. Het basisonderwijs kent een grote troef bij die begeleiding, omdat “Het [dyslectische kind] nog niet zelfstandig [hoeft] te leren, de leerkracht kent het kind vaak voldoende om daar waar nodig te helpen of te ontzien en er is relatief veel contact met de ouders” (Loonstra & Schalkwijk, 1999, p.106). Dit verandert geleidelijk in het secundair onderwijs waar de leerlingen stapsgewijs meer eigen verantwoordelijkheden krijgen en waar er een grotere afstand ontstaat tussen leerling en leerkracht. Het contact met de ouders verdwijnt zo goed als volledig.
2.2 Secundair onderwijs 

Na het basisonderwijs moeten leerlingen (vaak met hulp van de ouders) een keuze maken uit de vele mogelijke leerwegen binnen het secundair onderwijs (aso, tso, bso, kso, etc.). De overstap van de relatief kleine basisschool naar het voortgezet onderwijs wordt bij kinderen veelal als een grote stap ervaren (Gieles, 1991). Het is belangrijk dat de leerling deze stap niet geheel alleen moet zetten. De leerling wordt dan wel “geacht zelfstandig te zijn op het gebied van leren, zowel als bij het omgaan met (sociale) omstandigheden” (Loonstra & Schalkwijk, 1999, p. 106), toch moet ook hier de omgeving een dragende functie blijven behouden. 

De samenwerking tussen de verschillende betrokkenen van die ‘omgeving’, is van groot belang. “Belangrijk is dat in overleg met leraren, de ouders en de leerling de onderwijsbehoeften van de leerling worden geformuleerd om zo tot een goede aanpak te komen waarbij ook de sterke punten van de leerling worden meegenomen” (Laeremans, 2013, p. 11). Enkele principiële voorwaarden voor een efficiënte samenwerking: (1) de leerling moet zo goed mogelijk geïnformeerd zijn en betrokken worden bij het traject; (2) de ouders moeten actief deelnemen; (3) de school zoekt mee naar een aangepaste onderwijsleeromgeving voor de dyslecticus, met eventuele ondersteuningsbehoeften; (4) in samenspraak met de drie vorige partijen zoekt het CLB naar een handelingsgerichte aanpak voor een zo optimaal mogelijk functioneren op school (Laeremans, 2013, p. 19).  

Zoals al kort werd aangegeven, krijgen de leerlingen steevast meer eigen verantwoordelijkheid. Het is belangrijk dat de dyslecticus zich van deze nieuwe situatie bewust is, een situatie waarin hij veel zelfstandiger moet zijn. De dyslecticus geneest niet van zijn dyslexie en zal er dus zijn hele leven mee in aanraking komen. Daarom vinden Kleijnen en Henneman (2002) dat de dyslecticus tijdens zijn schooltijd al moet leren om zijn verantwoordelijkheden te nemen. Naarmate de leerling ouder wordt, zal die eigen verantwoordelijkheid toenemen. 
2.3 Hoger onderwijs 

Steeds meer dyslectici die het secundair onderwijs hebben afgerond, gaan verder studeren. Volgens Vankerckhove et al. (2013) bestaat er, ondanks de toename van studenten met dyslexie, nog te weinig onderzoek en duidelijkheid over een effectieve begeleiding bij deze jongvolwassenen. Dit bevestigen Goetry, Nossent en van Hecke: “Het is duidelijk dat het wetenschappelijk onderzoek op het domein van interventies voor taal- en leerstoornissen zich in een eerste fase van ontwikkeling bevindt” (2006, p. 139). 
Als er al resultaten voorhanden zijn, dan zijn ze eerder stereotyperend en dus niet echt vernieuwend. Zoals bijvoorbeeld resulteert uit het onderzoek van Tops et al. (2013): de dyslectici (tegenover de controlegroep: peers zonder moeilijkheden bij lezen en schrijven) maken meer spellingsfouten, ondervinden meer moeilijkheden bij de interpunctieregels en het hoofdlettergebruik en ze vermijden lange woorden. Toch zijn er ook gemeenschappelijke kenmerken tussen dyslectici en hun controlegroep: ze produceren ongeveer even lange zinnen met hetzelfde aantal woorden in een zin, vermijden woorden met moeilijke spellingsregels en er is geen verschil in zinsstructuur of woordgebruik. Ondanks deze gelijkenissen zijn de samenvattingen van de dyslectici minder gestructureerd en moeilijker te lezen.       
Het onderzoek van Vankerckhove et al. (2013) biedt daartegenover een positieve kijk. Zij formuleren enkele werkzame stellingen bij de ondersteuning en begeleiding van jongvolwassen dyslectici. Enkele voorbeelden: (1) de essentiële rol van de directe omgeving; (2) een individuele aangepaste ondersteuning; (3) gebruik van compenserende software; (4) de combinatie strategie-instructie en directe instructie. 
In het derde luik van deze paper worden nog twee cruciale hulpmiddelen aangehaald die bijgevoegd kunnen worden aan bovenstaande werkzame aspecten in de ondersteuning en begeleiding van dyslexie. Meer specifiek beschrijven we de STICORDI-maatregelen en ICT-hulpmiddelen.  
 3. OMGAAN MET DYSLEXIE 

Eerder in de paper werd al vermeld dat dyslexie meer is dan alleen een leesprobleem. Dyslexie kan bij een inadequate begeleiding een negatieve uitwerking hebben op de dyslecticus zelf. Daarom is het van wezenlijk belang dat er duidelijkheid bestaat omtrent de omgang met dyslexie. Dyslexie is een stoornis waarbij de behandeling niet gericht moet zijn op genezing maar op het zo goed mogelijk omgaan met de beperking (de Haan, 2011, p. 15). Maar hoe kunnen we nu eigenlijk het best omgaan met dyslexie? 
3.1 STICORDI-maatregelen

Een eerste mogelijkheid voor het omgaan met de leerstoornis, is gebruik maken van een taakgerichte benadering. Deze benadering maakt gebruik van de STICORDI-maatregelen. Een combinatie van stimuleren, compenseren, remediëren en dispenseren (Ghesquière, Boets, Gadeyne & Vandewalle, z.d., pp. 15-17). Hieronder volgt een beknopte definiëring voor de vier maatregelen: 

1)	Stimuleren: de dyslecticus aanmoedigen en zijn vaardigheden benadrukken.
2)	Compenseren: “een aanpak die zich richt op het minimaliseren van de gevolgen die de leerlingen ondervinden door gebruik te maken van hun sterke punten” (Aerts et al.,  2011, p. 5). 
3)	Remediëren: mogelijk leerachterstand vermijden door het aanbieden van specifieke op de dyslecticus gerichte leerhulp.
4)	Dispenseren: “betekent ‘vrijstellen van’, zodat bepaalde competenties niet moeten worden behaald” (Aerts et al.,  2011, p. 5).    

Volgens van Gent, Janssen, Roetenberg en Hardenberg (2010) is de meest effectieve manier om dyslectici te begeleiden een combinatie van remediërende en compenserende strategieën en materialen. Een belangrijk uitgangspunt voor effectieve vorderingen bij dyslexiebehandeling “hangt af van de ernst van de dyslexie, het ontwikkelingsniveau van de leerling, de vorderingen in de behandeling en de (on)mogelijkheden om het onderwijsniveau te volgen” (p. 31). 

Naast de taakgerichte STICORDI-behandeling, is het belang van ICT niet weg te denken. Om een doeltreffend resultaat te behalen, is het vereist dat de omgeving (dyslecticus, ouders, school, CLB) de mogelijkheden kent van een STICORDI-behandeling en het belang inziet van ICT-hulpmiddelen. De twee sluiten elkaar dus zeker niet uit, maar kunnen een aanvulling zijn van elkaar. 
3.2 ICT-hulpmiddelen 

Een tweede mogelijkheid voor het omgaan met de leerstoornis, is dus het gebruik van ICT-hulpmiddelen. Uit verschillende onderzoeken blijkt dat ICT-hulpmiddelen bij dyslectici een gunstig resultaat hebben. Het onderzoek van Hardenberg, Roetenberg en Kleintjens bevestigt dit: 
Dyslexie-ICT hulpmiddelen [hebben] een duidelijk positieve relatie met lees- en spellingprestaties en met leerprestaties in verschillende vakken. […] De zelfstandigheid en het zelfvertrouwen van het kind lijken toe te nemen door het gebruik van dyslexie-ICT hulpmiddelen. […] Tevens lijken door het gebruik van dyslexie-ICT hulpmiddelen gevoelens van (faal)angst en somberheid te verminderen […] Tenslotte worden er minder problemen gerapporteerd op school, bij het maken van huiswerk en het volgen van de studie wanneer een ICT-hulpmiddel wordt gebruikt door een kind met dyslexie (2010, p. 1).  
Naargelang het type dyslexie, kunnen we verscheidene types ICT-hulpmiddelen toeschrijven, elk met zijn eigen functie. Tabel 1 in de bijlage, opgemaakt door Smeets en Kleijnen, biedt een houvast bij de zoektocht naar een passend hulpmiddel. Volgens de indeling van het College voor Zorgverzekeringen onderscheiden we vier types dyslexie: (1) lichte vorm van dyslexie; (2) ernstige lees- en spellingproblemen; (3) ernstige dyslexie; (4) complexe problematiek. Bij het eerste type is het vooral belangrijk dat we de leessnelheid en -nauwkeurigheid verhogen. Bij het derde en het vierde type wordt er meer van een hulpmiddel verwacht, onder andere: verbeteren van de spelling- en studievaardigheid, leesbegrip en strategisch schrijven, maar ook de woordenschat uitbreiden en woordherkenning optimaliseren (van Gent, Janssen, Roetenberg & Hardenberg, 2010).

Deze hulpmiddelen (STICORDI en ICT) willen een aanvulling zijn naast de reeds vermelde werkzame aspecten bij de begeleiding met dyslexie, zoals begrip vanuit de omgeving, samenwerking tussen de school en de ouders, een op maat gemaakte handelingsgerichte aanpak, actieve betrokkenheid van de dyslecticus, eigen verantwoordelijkheden, etc. Of de dyslecticus met deze maatregelen zijn schoolcarrière succesvol kan beëindigen, blijft nog de vraag. Wel is zeker dat het de leerling zal ondersteunen bij de omgang met de dyslexie tijdens zijn schooltijd. 
4. CONCLUSIE 

Dyslexie omvat meer dan eenvoudigweg ‘leesstoornis’. Er kunnen zich andere complicaties voordoen die een negatieve invloed kunnen hebben op het sociaal-emotioneel functioneren van de dyslecticus, zoals moeilijkheden bij de taalontwikkeling en bij leervaardigheden, etc. Dyslexie mag geen hinderpaal zijn tijdens de schoolloopbaan, toch is het dat vaak nog wel. We vorderen in het onderwijs bij de omgang met dyslexie. Tegelijkertijd groeit het besef voor differentiatie. Het is van cruciaal belang dat er gezocht wordt naar een passende begeleiding voor iedere individuele dyslecticus. Die richt zich niet op genezing, maar op het zo goed mogelijk omgaan met de beperking. Grofweg bestaan er twee groepen hulpmiddelen: de STICORDI-maatregelen enerzijds en de ICT-hulpmiddelen anderzijds. Deze twee sluiten elkaar niet uit, integendeel, ze zijn complementair. Dit in combinatie met andere werkzame aspecten die bovenal beroep doen op de omgeving van de dyslecticus en de dyslecticus zelf, moet het mogelijk maken dat hij geen extra hindernissen zal ondervinden tijdens zijn schoolloopbaan bovenop de problemen met woordidentificatie en schriftbeeldvorming. Die moeilijkheden bij het lezen en spellen worden grondig gereduceerd met behulp van een goede individuele aangepaste begeleiding. Verder onderzoek leent zich tot het zoeken naar mogelijkheden waarbij iedere dyslecticus zijn schoolcarrière succesvol kan beëindigen, ook binnen het domein van dyslectici die hoger onderwijs volgen, zijn er nog veel onderzoeksmogelijkheden.  
