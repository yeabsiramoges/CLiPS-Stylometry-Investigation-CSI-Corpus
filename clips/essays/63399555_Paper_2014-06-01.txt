Inleiding
Is een onderdompeling in het Nederlands de beste manier om het als tweede taal aan te leren, of is er een alternatief? En zo ja, welke voordelen biedt dit alternatief? Dat zijn de
vragen waarop deze paper een antwoord biedt. We beginnen met een schets van het huidige model in Vlaanderen, en laten zien waarom dit model niet geschikt is. Verder kijken we naar het zogenaamde immersieonderwijs én het omgekeerde immersieonderwijs, waarvan het Onderwijs in Eigen Taal en Cultuur (OETC) gebruikmaakt. OETC vindt plaats in Vlaanderen, daarom gaan we hier dieper op in.  Door de beperkte omvang van de paper zijn enkele – interessante – dingen niet aan bod kunnen komen of niet helemaal uitgediept (zoals de invloed van lessen in eigen taal en cultuur buiten het reguliere onderwijs). 
2.   Twee soorten onderwijs
In dit hoofdstuk bespreken we twee soorten onderwijs: het klassieke onderwijs in Vlaanderen, dat ook wel submersieonderwijs heet, en een alternatief model: het moedertaalonderwijs. Dat laatste vindt vooral plaats in Amerika, als reactie op het submersieonderwijs, en op een vorm van onderwijs die vaak toegepast werd in Canada, het immersieonderwijs.   
2.1.   Het klassieke Vlaamse onderwijsmodel: submersieonderwijs
Het klassieke onderwijsmodel in Vlaanderen vertrekt van een submersiemodel. Dit wil zeggen dat kinderen die thuis een minderheidstaal spreken, zoals Turks of Bulgaars, in de klas ondergedompeld worden in een taalbad Nederlands. De moedertaal krijgt geen aandacht, en wordt gebannen: vaak mogen migrantenkinderen zelfs op de speelplaats hun moedertaal niet spreken. Het submersiemodel gaat ervan uit dat “een breuk tussen migrantengroepen en hun oorspronkelijke cultuur noodzakelijk is, met het oog op een bredere integratie in de maatschappij van het gastland.” (Manço en Crutzen, 1999, p. 32) Volgens verschillende onderzoekers is zo’n aanpak nefast voor de identiteitsbeleving van migrantenkinderen en voor hun schoolse prestaties. 



2.2.   Language Maintenance Bilingual Education: een vorm van omgekeerd immersieonderwijs
In 1965 starten in Montreal experimenten om kinderen tweetalig onderwijs te geven in het Engels en het Frans. Deze aanpak wordt ook wel eens immersieonderwijs genoemd. Op vraag van enkele ouders kreeg een groep kinderen in de kleuterklas les in beide talen. Er bestaan verschillende soorten immersieonderwijs, waarvan vroege totale immersie in de jaren zestig in Canada het populairst was: in de kleuterklas en in het eerste jaar van de lagere school, kregen de kinderen les in de tweede taal die ze moesten leren, het Frans. Daarna nam het percentage van lessen gegeven in het Frans af: van het tweede tot het vijfde leerjaar werd 20% van de lessen in het Engels gegeven, en 80% in het Frans. Van het zesde leerjaar tot het tweede middelbaar werd 50% van de lessen in het Engels gegeven en 50% in het Frans, en van het derde middelbaar tot het zesde middelbaar werd 60% van de lessen in het Engels gegeven, en 40% in het Frans (Baker en Jones, 1998). De experimenten boekten positieve resultaten, en op het einde van het traject hadden de kinderen alle doelstellingen (lezen, schrijven en luisteren) in de twee talen bereikt. Op het eerste gezicht heeft dit weinig te maken met moedertaalonderwijs, want er wordt immers gestart met de tweede taal (in Canada het Frans), zoals dat ook gebeurt in het submersieonderwijs, en bijvoorbeeld in Vlaanderen met het Nederlands. Wat natuurlijk wel anders is, is dat naarmate het kind in een hoger jaar komt te zitten, er meer en meer gefocust wordt op de eerste taal van de kinderen, wat in het submersieonderwijs niet het geval is.  

Belangrijker voor deze paper, is het feit dat de immersielogica vaak doorgetrokken wordt naar landen waar minderheidsgroepen de meerderheidstaal moeten leren en dat deze aanpak niet werkt. In de Verenigde Staten is dit het geval. Zowel volgens McLaughin als Baker is dit een foute analogie: bij de Canadese immersie-experimenten gaat het immers om twee evenwaardige talen. Wanneer het gaat om een minderheids- en een meerderheidstaal, kan je volgens Baker beter spreken van submersie, wanneer de immersielogica doorgetrokken wordt (Baker, 1993). McLaughin plaatst tegenover gewone immersie, omgekeerde immersie als alternatief:

[…] I would like to suggest a different model […] This is the reverse immersion approach. In this approach the child receives instruction solely in the first language through the initial grades of schooling until formal language skills are solidified. […] the child is immersed in the first language, with the second language introduced gradually around the third grade.” (McLaughin, 1983, p. 8)

Volgens McLaughin zou het goed zijn om kinderen die thuis een minderheidstaal spreken, te laten leren lezen in die thuistaal, terwijl ze mondelinge vaardigheden moeten verwerven in de tweede taal, door het contact met moedertaalsprekers van de taal die ze moeten leren, wat dan zowel leerlingen als leerkrachten zijn. Ook Baker en Jones (1993) halen deze vorm van onderwijs aan en noemen hem Language Maintenance Bilingual Education. Bij deze aanpak gaat het om het behouden van de thuistaal van de kinderen, die een minderheidstaal is. Zo voeren scholen deze programma’s bijvoorbeeld uit in de Verenigde Staten, in Zweden en in Spanje. In de Verenigde Staten is de minderheidstaal vaak Navajo, of Spaans. Waarop baseert dat moedertaalonderwijs zich dan? Dat is de vraag die we zullen beantwoorden in het volgende hoofdstuk. 
3.   De fundamenten van het moedertaalonderwijs
In dit hoofdstuk kijken we naar de redenen die aangehaald worden om moedertaalonderwijs te geven. Ze zijn zowel linguïstisch als pedagogisch van aard.
3.1.   De theorieën van Jim Cummins
Cummins heeft toonaangevend werk verricht op het gebied van tweetaligheid. Het is dus niet verwonderlijk dat zijn theorieën aangehaald worden om moedertaalonderwijs te legitimeren. Die theorieën zijn het Common Underlying Proficiency Model of Bilingualism en de interdependentiehypothese, die hij afleidt uit de Thresholds Theory.

In zijn interdependentiehypothese gaat Cummins ervan uit dat de verwerving van een tweede taal beïnvloed wordt door de opgebouwde vaardigheden in de moedertaal, waarbij een transfer plaatsvindt van elementen van de eerste naar de tweede taal. Het verwerven van een tweede taal is makkelijker, wanneer je al voldoende cognitieve competenties hebt opgebouwd in je moedertaal. Baker (1993)  geeft hier een mooi voorbeeld van, namelijk leren lezen: een kind dat leert lezen in het Spaans, moet niet helemaal opnieuw beginnen wanneer het leert lezen in het Engels; het heeft immers al bepaalde cognitieve vaardigheden opgedaan wanneer het leerde lezen in het Spaans. Ook al zijn de woordenschat en de grammatica bij de twee talen verschillend, toch maken ze gebruik van eenzelfde systeem, waardoor de algemene vaardigheden in het decoderen en het lezen van woorden van de eerste naar de tweede taal ‘getransferd’ kan worden (Baker, 1993, p. 204). 

Hoe is zo’n transfer nu mogelijk? Daarvoor kijken we naar het Common Underlying Proficiency Model of Bilingualism. Dat model gaat ervan uit dat het niet uitmaakt van welke taal een tweetalige zich bedient, omdat de gedachten die samengaan met praten, lezen, schrijven en luisteren toch uit één centrale ‘motor’ komen. Twee talen zijn zichtbaar verschillend aan de oppervlakte wanneer je ze spreekt, maar onder de oppervlakte zijn ze verweven met elkaar; ze opereren volgens hetzelfde centrale verwerkingssysteem (Baker, 1993, p. 134). 

De interdependentiehypothese is ontwikkeld vanuit de Thresholds Theory, die gaat over de relatie tussen cognitie en tweetaligheid. Ze gaat ervan uit dat volledig tweetalige kinderen een cognitieve voorsprong hebben op hun leeftijdgenoten, bijvoorbeeld een voorsprong in wiskunde of metalinguïstisch inzicht. Je kan de theorie vergelijken met een huis dat drie verdiepingen heeft. Op de onderste verdieping bevinden zich tweetalige kinderen die lage competenties hebben in beide talen. In dat stadium verschijnen er negatieve cognitieve effecten. Op de middelste verdieping bevinden zich kinderen die goede competenties hebben in hun eerste taal, maar niet in de tweede. Hier doen er zich positieve, noch negatieve cognitieve effecten voor. Op de derde verdieping bevinden zich kinderen die goede competenties hebben in beide talen, en zijn er positieve cognitieve effecten aanwezig.

De Thresholds Theory verklaart waarom kinderen die thuis een minderheidstaal spreken en een meerderheidstaal leren op school, vaak problemen hebben: “An example is the case of inmigrants into the US who do not develop sufficient competency in their second language (e.g. English) to master school work. Their lower level of proficiency in English limits their ability to cope in the curriculum. This points to the importance of the strong development of the first language.” (Baker en Jones, 1998, p. 75)
3.2.   De band tussen taal en identiteit
Moedertaalonderwijs steunt niet enkel op de theorieën van Jim Cummins; het legitimeert zich ook door te verwijzen naar de relatie tussen taal en identiteit. Volgens Manço en Crutzen (1999) kan een kind zich gaan schamen tegenover zijn moedertaal wanneer de school die wegcijfert, en niet erkent als nuttige kennis: 

De herwaardering van de moedertaal op school vormt op die manier een belangrijk hulpmiddel om het conflict van het niet-herkennen/niet-identificeren bij migrantenkinderen te verzachten: in die context is het grootste obstakel niet de cultuur van het anderstalige kind, maar wel de entocentrische en normatieve ontkenning van die cultuur. (Manço en Crutzen, 1999, pp. 35-36)

Bovendien komt een kind zo ook vijandig te staan tegenover de groep die cultureel gezien in de meerderheid is. Moedertaalonderwijs is dus niet enkel goed voor de cognitie van migrantengroepen, ze halen ze ook voordelen uit wat betreft sociale vaardigheden, en hun relatie tot leeftijdgenoten verbetert. 
3.3.   Het verbeteren van schoolse prestaties
Doordat leerlingen van buitenlandse afkomst de instructietaal in Vlaanderen moeilijk begrijpen, ontstaat er een schoolachterstand. Leerkrachten schrijven die schoolse achterstand vaak toe aan het feit dat migrantenkinderen thuis de moedertaal spreken, en daardoor het Nederlands minder snel beheersen. Ze sporen ouders en leerlingen dan ook vooral aan om thuis Nederlands te spreken (Heyerick, 2008, p. 102), maar Jaspaert legt de causale relatie andersom. Hij stelt dat kinderen die de dominante taal voldoende beheersen, die ook snel als thuistaal gaan gebruiken. Volgens hem hebben we dan ook te maken met een groep kinderen voor wie het onderwijs er niet in slaagt hen voldoende vaardig te maken in het Nederlands (Heyerick 2008, p. 102). 

Hermans (1999) haalt nog andere redenen aan waarom minderheden het vaak minder goed doen op school, waaronder  culturele discontinuïteit. Dat slaat op het feit dat verschillende culturen verschillende communicatiestijlen, leerstijlen en culturele waarden bezitten, wat kan leiden tot ernstige spanningen. 

De resultaten van het Language Maintenance Bilingual Education Program bevestigen het feit dat wanneer kinderen zich niet aanvaard voelen, dat een effect heeft op hun motivatie en hun schoolse prestaties:  

A language minority child who is mainstramed is vulnerable to a los of self-esteem and status […] The school system an the teachers may seem latently or manifestantly to be rejecting the child’s home language and values. This may affect the child’s motivation and interest in school work and thereby affect performance. (Baker en Jones, pp. 514-517)

Het moedertaalonderwijs heeft dus als derde doel de schoolse prestaties van migrantenkinderen te verbeteren, door meer aandacht te schenken aan hun identiteit, waardoor ze zich meer erkend voelen, en bijgevolg ook beter gaan presteren op school. 
4.   Nader bekeken: onderwijs in eigen taal en cultuur
Nu dat we de redenen voor het geven van moedertaalonderwijs overlopen hebben, stellen we ons de vraag of het moedertaalonderwijs ook zijn vruchten afwerpt in Vlaanderen, net zoals  het omgekeerde immersieonderwijs in Noord-Amerika. 
4.1.   OETC: het concept en zijn doelstellingen
Onderwijs in Eigen Taal en Cultuur (OETC) is een vorm van omgekeerd immersieonderwijs.  Toen de Raad van Europa in 1977 vastlegde dat kinderen van migranten binnen het reguliere onderwijs recht hadden op onderwijs in hun eigen taal, nam het OETC een start. Het vertrekt van de idee dat allochtone leerlingen het recht hebben om hun etnische identiteit volwaardig te beleven en te ontwikkelen, en taal is een grote component van deze identiteit. 

In de jaren zeventig focuste het OETC op de kinderen van gastarbeiders van Spaanse, Italiaanse en Griekse afkomst. Wat later kregen ook kinderen wiens ouders afkomstig waren van een land dat niet tot de Europese Unie behoorde, recht op OETC. Dat waren dan vooral Marokkaanse en Turkse kinderen. 

Omwille van de verschillende doelgroepen, werd er ook telkens gewerkt met andere doelstellingen. In de jaren zeventig was de doelstelling om migranten in de maatschappij van herkomst te re-integreren, door de ontwikkeling van hun moedertaal hier in België te ondersteunen. Ook in Nederland werd gewerkt met moedertaalonderwijs: daar was het de bedoeling om de taalvaardigheid Nederlands te bevorderen, terwijl het OETC in Vlaanderen meer gezien wordt als een middel om de identiteitsbeleving van migrantenkinderen te ondersteunen (http://taalunieversum.org [11/03/14]). Verklaringen voor het wegvallen van de taalcomponent in Vlaanderen, vinden we in de volgende paragraaf.  
4.2.   De effecten van het OETC
Het OETC heeft volgens De Witte zijn doelstellingen niet waargemaakt. Volgens hem zijn daar verschillende oorzaken voor, waarvan de meerderheid organisatorische problemen zijn, zoals  “[…] de afwezigheid van een implementatie van de initiële experimenten van het [OETC] en de afwezigheid van een pedagogisch project dat effectief rekening houdt met diversiteit.” (2005, p. 95) 

Toch is het OETC goed voor het welbevinden van kinderen, zo blijkt uit het Gentse thuistaalproject: “Kinderen zijn meer gemotiveerd om te leren lezen, hebben minder spreekangst, voelen zich beter. Dat is in grote lijnen wat er uit de interviews met leerkrachten, zorgcoördinatoren en directies komt.” (Ramaut, G., Nieuwsbrief taal en onderwijs maart 2013: thuistalen op school, wat levert het op? [11/03/14])
Al nuanceren de organisatoren van het Gentse thuistaalproject die bevindingen ook. Het Gentse thuistaalproject is opgestart in 2008 en is een vorm van hedendaags OETC. Vier Gentse basisscholen nemen deel aan het project. De vier scholen worden opgedeeld in twee groepen: doelstelling A-leerlingen en doelstelling B-leerlingen. Doelstelling A zet in op een positieve houding tegenover meertaligheid en thuistalen op school, terwijl doelstelling B inzet op de taalverwerving van het Nederlands. Wat blijkt nu in verband met het welbevinden van de kinderen? De leerlingen waarbij gefocust wordt op een positieve houding tegenover meertaligheid tonen een iets groter zelfvertrouwen, maar dat is niet zo bij de leerlingen waarbij gefocust wordt op de versterking van de taalvaardigheid in de thuistaal als fundament voor de verwerving van het Nederlands. Toch gaan de Turkse leerlingen uit deze groep graag naar de Turkse les, en bouwen ze een sterke band op met de Turkse leerkracht.  (Ramaut, G., Nieuwsbrief taal en onderwijs maart 2013: thuistalen op school, wat levert het op? [11/03/14])
Wat zijn de resultaten als we kijken naar de verwerving van het Nederlands? Uit de Macro-evaluatie OETC project, blijkt dat er een verschil is tussen kinderen die thuis Turks spreken en kinderen die er Spaans spreken: omdat de Turkse kinderen met een achterstand starten op vlak van schoolse vaardigheden, maken ze een grote sprong voorwaarts wat betreft de Turkse schoolse vaardigheden. Toch maken ze in vergelijking met de andere taalgroepen de kleinste evolutie voor het Nederlands. De Spaanstalige kinderen daarentegen, presteren aan het begin van de derde kleuterklas het sterkst in hun moedertaal en in het Nederlands. Hun evolutie in het Nederlands doorheen het project, is het sterkst uitgesproken. De resultaten ondersteunen de interdependentiehypothese van Cummins: je moet eerst voldoende vaardigheden opbouwen in je eigen taal, om makkelijk een tweede taal te kunnen leren.

Wanneer we kijken naar de macro-evaluatie van het OETC-project, zien we dat de ondersteuning van de moedertaal dus een positief effect heeft op het verwerven van het Nederlands, maar bij de Turkse kinderen niet. Wanneer we kijken naar het Gentse Thuistaalproject, zien we dat de verwerving van het Turks geen positieve, maar ook geen negatieve effecten had op de verwerving van het Nederlands. De organisatoren van het Gentse thuistaalproject wijten dit neutrale effect aan het feit dat de lessen in de thuistaal gegeven werden voor een beperkt aantal uren en vooral in de derde kleuterklas en in het eerste leerjaar.
4.3.   De stille dood van het OETC
Uit het bovenstaande blijkt dat het OETC niet helemaal bereikt heeft wat het gehoopt had te bereiken. Hieronder gaan we verder in op de oorzaken van deze ondergang. 
4.3.1.   Taalverwerving Nederlands en perceptie
Het OETC heeft op gebied van de taalverwerving van het Nederlands zijn vruchten niet afgeworpen. Althans, niet voor kinderen die thuis een taal spreken waarin de schoolse vaardigheden onvoldoende ontwikkeld zijn, zoals het Turks. Deze resultaten hebben ervoor gezorgd dat aan het OETC in het onderwijs de laatste jaren nauwelijks nog aandacht wordt besteed. Ook vóór dat deze resultaten bekend waren, was de perceptie van het OETC al negatief en liep de organisatie vaak spaak. 

De perceptie van het OETC is negatief, zowel bij scholen en leerkrachten als bij ouders. Misvattingen van de schoolteams voeden vaak de terughoudendheid ten opzichte van het OETC. Die zien het als een bedreiging voor de verwerving van het Nederlands (Delrue en Hillewaere, 1999, p. 75). Volgens Delrue en Hillewaere (1999) zijn er verschillende factoren die ervoor zorgen dat autochtone leerkrachten hun geloof in het OETC verliezen. 

Ten eerste zijn het vaak ambassadeleerkrachten die het OETC onderwijzen, die niet op de hoogte zijn van het Vlaamse onderwijssysteem. Ten tweede zijn de didactische competenties van deze leerkrachten niet altijd optimaal. Hier komt volgens De Rycke en Swyngedouw nog bij dat Nederlandstalige Vlaamse ouders vinden dat de kwaliteit van een school samenhangt met het aantal migranten in die school; ze associëren het verlies van kwaliteit in een school met de stijging van het aantal migranten daar (1999, p. 15). Dat kan ertoe leiden dat OETC-scholen zouden verworden tot concentratiescholen, wat contraproductief zou zijn: contact met native speakers van de tweede taal is volgens McLaughin immers erg belangrijk.   
4.3.2.   Organisatorische moeilijkheden
Verder kampt het OETC met organisatorische moeilijkheden. Volgens Leman (1999) ontbreken er vaak geschikte leerkrachten om het OETC te organiseren, terwijl dat volgens Baker en Jones net een van de randvoorwaarden is voor de organisatie van moedertaalonderwijs: “Teachters in language maintenance bilingual programs need to be thoroughly bilingual and biliterate.” (Baker en Jones, 1998, p. 514) 

Ten tweede is het concept in Vlaanderen nooit voldoende ingeburgerd, en slagen “sommige normaalscholen in Vlaanderen er nog steeds in om jonge leerkrachten te laten afstuderen die nog nooit over OETC gehoord hebben.” (Leman, 1999, p. 52) Leman haalt ook aan dat er een “ernstige globale schoolaanpak waarbij iedereen betrokken is” nodig is (Leman, 1999, p. 52).

Aangezien het OETC in de marginaliteit verzeild is geraakt en recentere projecten ook geen vruchten hebben afgeworpen op linguïstisch gebied, is deze “ernstige globale schoolaanpak” vandaag de dag nog moeilijker te organiseren. Hier komt nog bij dat we anno 2014 leven in een super diverse samenleving, wat het organiseren van OETC extra bemoeilijkt. 
4.3.3.   De Vlaamse taalwetgeving
De taalwet bepaalt dat er in elk Belgisch taalgebied lesgegeven wordt in de taal van dat taalgebied. In Brussel kunnen scholen dan weer kiezen tussen Frans en Nederlands (Wet houdende taalregeling in het onderwijs, 1963). Toch is omzeiling mogelijk door middel van projecten (Commissie voor Onderwijs, Vorming en Wetenschapsbeleid, 2002). Hoewel de taalwetgeving omzeild kan worden, vergt dit toch enige inspanning, die veel scholen niet leveren, omdat het voordeel dat ze eruit kunnen halen niet voldoende is. 
5.   Conclusie
We kunnen concluderen dat er een alternatief is voor het reguliere onderwijs. Dat alternatief is het moedertaalonderwijs, en maakt gebruik van omgekeerde immersie.  In Vlaanderen heeft het niet de gewenste resultaten opgeleverd op gebied van taalverwerving als het gaat om Turkse kinderen. Wat we wél vaststellen is dat leerlingen zich beter in hun vel voelen als er aandacht geschonken wordt aan hun thuistaal. De organisatie van OETC wordt ook bemoeilijkt door organisatorische moeilijkheden. Op de koop toe is moedertaalonderwijs in onze super diverse samenleving van vandaag de dag niet houdbaar. Toch doet dat niets af aan het feit dat het klassieke systeem in Vlaanderen niet het beste systeem is: het dompelt kinderen onder in een taalbad, waarbij de ze geen houvast hebben en vaak kopje-onder gaan.
Een opmerkelijke vaststelling is het feit dat het omgekeerde immersieonderwijs in Noord-Amerika wél zijn vruchten heeft afgeworpen. Of dat ook verband houdt met de theorieën van Jim Cummins, en welke factoren er nog meespelen, zijn boeiende vragen voor verder onderzoek. 






