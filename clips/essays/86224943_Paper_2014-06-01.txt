Inleiding

Op negentien september 2011 verscheen er in De Morgen een krantenartikel over ‘het Illegaals’. Jeroen De Preter schreef dit artikel en wilde hiermee de lezer informeren over een nieuw ontstaan dialect in de Vlaamse grootsteden Antwerpen en Gent. In dit artikel beschrijft hij deze ‘taal’ als een mengvorm van Marokkaanse talen, Arabisch en Berbers, en het Nederlands. Jeroen De Preter berichtte ons over het bestaan van deze taal, maar welke effecten sorteert die taal op sociolinguïstisch vlak? In deze paper probeer ik kort deze ‘taal’ en haar ontstaan te beschrijven en ga ik na wat de sociale of sociolinguïstische positie is van het Illegaals binnen het Nederlands.

1.	Wat is Illegaals?

Het Illegaals is een term die onder andere ter sprake komt in een krantenartikel van Jeroen De Preter uit 2011. Daarin beschrijft hij de term en vraagt hij ook uitleg aan kenners of personen die er mee in contact kwamen. In dit artikel wordt het Illegaals beschreven als een mengvorm van Marokkaanse klanken en woordenschat, en dialecten of standaardtaal van het Nederlands. Vooral jongeren uit Gent of Antwerpen gebruiken deze mengvorm en hebben deze zich ook eigen gemaakt. Zowel de allochtone als de autochtone jongeren spreken deze taalvariant en ze zien het ‘Illegaals’ als een soort van zelfbenoemde geuzenterm (De Preter, 2011).

1.1 Illegaals als modern dialect 

In zijn wetenschappelijk onderzoek beschrijft Jaspers (2005,2011) de taal die Marokkaanse jongeren gebruiken en zoekt hij ook naar een verklaring voor de totstandkoming van dit eigen, persoonlijke dialect. Hij bestudeerde het taalgebruik van een groep Marokkaanse jongeren uit een middelbare school in Antwerpen. In zijn paper (Jaspers, 2005) toont hij aan hoe deze groep geconfronteerd wordt met een streng Nederlands taalbeleid en een hoop racistische verwensingen al dan niet in het Antwerps dialect.
Deze jongeren zouden de Nederlandse taal niet voldoende beheersen en hun eigengemaakt taaltje zou klinken als een onverstaanbaar gebrabbel (2005). Jaspers (2005,2011) laat echter zien dat vele allochtone jongeren minder talige fouten maken dan hun autochtone klasgenoten en dat zij, zeker op vlak van uitspraak van de standaardtaal, hoger scoren dan hun klasgenoten die thuis alleen maar Nederlands spreken. 
Deze groep jonge Marokkanen toont zich ook creatiever met het Nederlands, ze gebruiken de verwensingen die naar hun hoofd worden gesmeten in het Antwerps dialect, maar ze maken ook gebruik van verschillende Arabische en Berberse klanken of woordenschat (Jaspers, 2005,2011). Volgens Jaspers maakten ze een mengvorm van de talen die ze thuis en op school spreken en gebruiken het als een wapen of voor een soort spel. 
Jaspers zag dat het Illegaals gepaard gaat met een gevoel van ‘belachelijk doen’. De Marokkaanse jongeren krijgen bij het Nederlands soms een strenge connotatie en vinden hun leeftijdsgenoten vaak te serieus. Het Illegaals gebruiken zij onder vrienden, om luchtig te doen en om de serieuze sfeer waarin ze gehuld worden te doorbreken. Deze jongeren zijn op zoek gegaan naar een manier om het saaie Nederlands en het Antwerps, dat zij linken aan bejaarde racisten, om te vormen tot een eigen, persoonlijk dialect. 
Het kan ook dienen als een wapen tegen dit racisme. Zo citeerden de jongeren uit Jaspers studiegroep veelvuldig de racistische verwensingen op de tram wanneer er iemand vreemd naar hen keek of op voorhand al zuchtte wanneer ze de tram opstapten. Zoals het voorbeeld hieronder verklaart.
“When I asked Imran why he and his friends sometimes spoke pseudo-learner Dutch on the tram, he said:
Extract 7
“When we’re on the tram, and when you see they’re all racists, that’s when you act like that, that’s when you sabotage, you see, ‘cos acting normal isn’t much fun for us then, you see”.
Imran is reporting here on a practice described by Rampton as ‘tertiary foreigner talk’: “a language practice where people with migrant or minority background strategically masquerade in the racist imagery used in dominant discourses about them”” (Jaspers, 2005, p. 285).


1.2	Het karakter van het illegaals in twee termen

Om te begrijpen hoe het illegaals ontstaan is en hoe het zichzelf nu nog vormgeeft kunnen we twee termen onderscheiden zoals ze beschreven zijn door Ben Rampton (2005). Die twee termen zijn Language code-switching en Language crossing. Rampton voert deze twee termen op om onderzoek hierover te stimuleren, maar wij kunnen ze gebruiken om het karakter van het illegaals beter te beschrijven. Eerst beschrijf ik even deze twee termen om ze beter te begrijpen en dan zal ik het verband met het Illegaals aantonen.
Rampton (2005) voert Language code-switching op als een koepelbegrip en situeert dit fenomeen bij groepen mensen die meer dan één taal meester zijn. Wanneer mensen van eenzelfde groep die meerdere talen beheerst een conversatie voeren zullen ze vaak van taal wisselen, al dan niet bewust om zo hun gesprek vorm te geven. Rampton (2005) geeft hierbij een voorbeeld met Creools en Engels. Binnenin een gesprek in het Creools zullen deze mensen soms Engels implementeren om duidelijk te maken dat ze een nieuw gesprek willen beginnen, dat er een ander onderwerp wordt aangesneden of om te tonen dat er iets serieus bedoeld wordt. Er wordt hier dus gebruik gemaakt van het Creools als voertaal, als taal waarbinnen een conversatie kan plaatsvinden en het Engels treedt hier dan op als een structuuraanduider, de richting van het gesprek.
Language crossing, zoals beschreven door Rampton (2005), daarentegen treed vooral op bij mensen waarbij de tweede taal niet eigen is aan hen. Bij leerling sprekers of mensen die de taal niet zo goed beheersen. Rampton legt bij Language Crossing ook de nadruk op ritualiteit, hij associeert het vooral met performance, mopjes maken, inter-sex conversaties, begroetingen en troetelnaampjes of self-talk. Bij Language crossing komt dus vooral het speelse karakter van de taal naar boven.
Als we deze twee termen nu linken met het Illegaals kunnen we zo beter haar karakter beschrijven en zien we deze taal in een breder socio-linguïstisch kader. De Marrokaanse jongeren die Jaspers (2005,2011) bestudeerd maken ook gebruik van Code-switching, thuis spreken ze vaak een andere taal dan het Nederlands en wanneer ze dan op school of in hun vrije tijd Nederlands met elkaar praten, gebruiken ze Berbers of Arabisch om het gesprek an sich vorm te geven. Maar ook omgekeerd kan een gesprek in bijvoorbeeld het Arabisch zich snel omkeren naar het Nederlands wanneer er een serieuzere draai aan wordt gegeven of wanneer iemand die deze taal niet beheerst zich bij het gesprek voegt (Jaspers, 2005,2011). Deze jongeren wisselen dus van code doorheen hun gesprek, om bijvoorbeeld extra structuur aan te duiden, mopjes te maken in een andere taal, iemands opmerkingen becommentariëren zoals ook de jongeren met migratieachtergrond dat deden in het Londen dat Rampton beschreef (Rampton, 2005).
Language Crossing kunnen we dan weer gebruiken om beter te begrijpen waarom het Illegaals tegenwoordig ook bij jongeren met Nederlands als moedertaal gebruikt wordt. Jongeren praten met elkaar en doen dit vaak op een speelse manier en liefst in een taal die hen eigen is. Wanneer jongeren die alleen het Nederlands beheersen, omgaan met leeftijdsgenoten die het Arabisch beheersen, treden deze uitsluitend Nederlandstaligen op als leerling sprekers. Zij begrijpen aanvankelijk het Illegaals of de opmerkingen van hun klasgenoten of vrienden niet en leren deze taal net beter begrijpen in begroetingen, koosnaampjes of tijdens speelse momenten (Jaspers, 2005,2011; Rampton, 2005). Rampton (2005) beschreef ook dat Language crossing zich vooral voordoet wanneer een groep zich ontspannen voelt en of wanneer er ruimte is voor een meer luchtige atmosfeer. Zo verstaan we dankzij Language crossing het speelse, anti-serieuze karakter van het Illegaals ook beter.
      

2.Een eigen cultuur

Het gebruik van taal als een teken van eigen cultuur of het bevestigen van stereotypen door taalklank is een veel bestudeerd fenomeen in de sociolinguïstiek zoals ook het onderzoek van Johnstone (2011) over Enregisterment bij performance aantoont. Taalgebruik of het gebruik van bepaalde klanken is zeker niet uitsluitend geassocieerd met je afkomst, maar ook een bepaald beroep of vak roept een ‘taalverwachting’ op. Mensen krijgen een heel ander beeld van taalgebruik bij een bouwvakker dan bij een dokter. Een dokter zal meer naar het Standaardnederlands neigen, terwijl een bouwvakker dan weer zonder enig probleem zijn of haar persoonlijk dialect kan gebruiken (Johnstone & Andrus, 2006).
Deze vorm van cultuurherkenning noemen we ‘enregisterment’, waarbij verschillende taalgebruikers hun eigen uitspraak of woordenschat en die van anderen, linken aan een bepaald register. Eigen taalgebruik wordt dan gebruikt als een label om zichzelf mee te identificeren of net om anderen uit te sluiten. In één van haar papers werkt Johnstone rond enregisterment in performance. Aangezien performers deze registers kunnen gebruiken, maakt dat ons duidelijk dat wij zeer bewust zijn van deze registers en ze zelf ook, al dan niet bewust, toepassen (Johnstone, 2011).
Zo verklaren we dus dat het Illegaals door deze jongeren gehanteerd wordt als een vorm van identificatie. Ze gebruiken hun eigengevormde taal om duidelijk te maken dat ze tot een bepaalde groep behoren of net om anderen uit te sluiten (Jaspers, 2005,2011).

2.1 Illegaals als jongerentaal

Oorspronkelijk was het illegaals alleen de taal van Marokkaanse jongeren (Jaspers, 2005). Ondertussen heeft het ‘taaltje’ aan populariteit gewonnen en hanteren verschillende jongeren van verschillende afkomst het. Deze taalvorm is een identificatiemiddel van verschillende jongeren in de stad om duidelijk te maken dat ze deel zijn van deze stad. Ook kunnen ze Illegaals gebruiken om zich af te zetten tegen (oudere, te serieuze) buitenstaanders (Jaspers, 2005,2011).
Het Illegaals is een taal van jongeren, gebruikt door jongeren. Ze spreken het alleen maar onder elkaar en slechts op momenten dat ze zich ontspannen voelen. Wanneer bijvoorbeeld een jongen indruk wil maken op een meisje zal hij het Illegaals van zich afwerpen en haar op een serieuze manier benaderen (Jaspers, 2005,2011).

2.2 Bewust onverstaanbaar

Het Illegaals is bewust onverstaanbaar. Zo kunnen jongeren de buitenstaanders zoals leerkrachten, ouders of andere gezag dragende mensen uitsluiten of buiten hun comfortzone houden (Jaspers, 2005,2011). Deze jongeren kunnen het Nederlands op een verstaanbare, standaardtalige manier gebruiken, maar ze doen het opzettelijk niet. Ze veinzen een gebrek aan talenkennis om onverschillig over te komen. De onverstaanbaarheid van hun taal kan optreden als een beschermend mechanisme (Japsers, 2005,2011). 
Dat het Illegaals onverstaanbaar is, betekent ook dat anderen geen deel kunnen uitmaken van hun peergroup. Buitenstaanders kunnen het register niet begrijpen omdat ze hiertoe geen toestemming krijgen. Alleen deelnemers van het eigen register kunnen elkaar verstaan, omdat ze onderhandelen over de betekenis van hun taal (Agha, 2005).


3. Een product van de diversiteit

In vele groepen waar mensen met verschillend taalgebruik voorkomen, zien we zoiets als language crossing of language code-switching (Rampton, 2005; Johnstone & Andrus, 2006). Rampton beschreef in 2005 deze fenomenen dan ook zeer uitvoerig in zijn werk. Hij bestudeerde het taalgebruik van jongeren met een verschillende afkomst in Groot-Brittannië. Daarbij merkte hij bijvoorbeeld een groot verschil in taalgebruik van mensen met een Swahili-achtergrond of bij Engelstalige sprekers met een Pakistaanse afkomst. Ondanks deze verschillen beïnvloedden deze jongeren elkaars taalgebruik omdat ze woorden, termen of andere talige vormen van elkaar overnamen om zich tegenover elkaar verstaanbaar te maken. Language crossing is vaak besproken als een fenomeen dat zich vooral voordoet bij jongeren met een anderstalige afkomst, aangezien zij worden opgevoed in een taal die hun ouders niet hanteren. Hun thuistaal is vaak zeer verschillend met hun ‘sociale taal’, de taal die ze gebruiken wanneer ze in het publiek staan (Rampton, 2005).

3.1 Het algemeen cités in Limburg

Het Illegaals is een vrij nieuwe term binnen Vlaanderen, maar het is zeker niet de eerste keer dat autochtonen de taal van immigranten overnemen, waardoor deze een nieuwe invulling krijgt. Een mooi en ouder voorbeeld hiervan is de citétaal, die tot stand kwam wanneer de eerste gastarbeiders voet zetten op Limburgse grond. “The term Citétaal was originally used to refer to the language spoken by Italian immigrants in the Eastern part of Flanders (Limburg) and diffused in the former ghettoised mining areas (the cité)” (Marzo & Ceuleers, 2011, p. 451). De taal werd gekarakteriseerd door een Nederlandstalige basis, maar met duidelijke overblijfselen of betekeniskenmerken van de oorspronkelijke talen van de immigraten, zoals het Italiaans, Marokkaans of Turks. (Marzo & Ceuleers, 2011) Hoewel het cités vooral gelinkt was met deze gastarbeiders wordt zij nu vooral gebruikt als lokaal register voor inwoners van Genk en omstreken. “We argued that this might indicate a possible evolution in the representation of Citétaal from being indexical of ethnicity to marking a more localised youth identity” (Marzo & Ceuleers, 2011, p. 461).

3.2 Illegaals als de nieuwe stadstaal

Als we de kenmerken van het Illegaals linken met de evolutie van het Cités in Limburg, kunnen we deze taalvorm dan ook proberen te omschrijven als de nieuwe stadstaal. Jaspers (2005,2011)  beargumenteert dat de jongeren die het Illegaals gebruiken ook de nieuwe Antwerpenaren zullen zijn. Veel autochtone Vlamingen verlaten de stad op zoek naar rustigere oorden binnen hun gewest. Hierdoor blijven er steeds minder oorspronkelijke Antwerpenaren over en worden de migranten de nieuwe stadsbewoners. Of deze evolutie dan ook zorgt voor een hogere sociale status vindt Jaspers (nog) niet bewezen (Jaspers, 2005,2011).

3.3 Niet alleen in Vlaanderen

Marzo en Ceuleers beargumenteren dat verbreiding van deze afwijkende taalvormen een typisch gevolg is van de globalisering. “Its global elements, resulting from long-standing intercultural contact due to migration, European diaspora and contemporary urban youth are reinterpreted by its users in terms of the local sociolinguistic context” (Marzo, 2011, p. 462). Maar ook de onderzoeken van Johnstone (2006,2011) en Rampton (2005) staan deze theorie bij.
In een tijd waar alle sociale orde en normen verstoord worden is het logisch dat we op zoek gaan naar nieuwe vormen van identificatie. De grote stroom van migratie is ook niet meer dan een feit en maakt dat ons taalgebruik zich ‘aangevallen’ voelt door vreemde bezoekers. Allochtone inwoners in verschillende landen moeten hun nieuwe taal leren, maar dit gaat natuurlijk niet zonder problemen en zorgt ervoor dat er meer en of nieuwe taalvarianten ontstaan (Rampton, 2005).
Johnstone (2006) toont met zijn studie over het Pittsburghese dat een deviante, marginale taalvariant vrij snel kan uitgroeien tot de plaatselijke norm door invloed van de globalisering. Wanneer mensen hun ‘thuis’ kwijtraken en worden opgeslorpt in de grote wereld gaan ze op zoek naar nieuwe wortels. Ze zoeken naar een register waarmee ze hun plaatskenmerk kunnen tentoonspreiden en hun identiteit mee kunnen bewaren (Johnstone, 2006).
Marzo en Ceuleers (2011) toonden dan weer aan dat een mengvorm van een taal tussen nieuwe taalgebruikers en moedertaalsprekers  geen typisch Vlaams fenomeen is. Zelf verwezen ze dan ook naar de Straattaal in Nederland of het Türkendeutsch in Duitsland. 


Besluit
Het Illegaals kreeg voor het eerst vorm bij Marrokaanse jongeren in Antwerpen, die het vervelend vonden om steeds weer met het serieuze karakter van het Nederlands geconfronteerd te worden, ondertussen is ‘het taaltje’ ook weider verspreid bij de andere Antwerpse jongeren. Toch zien we het Illegaals voorlopig nog als een afwijkende taalvorm binnen het Nederlands, gesproken door een redelijk kleine groep jonge Antwerpenaren. Het is een taal gelinkt met stoer doen en belachelijk doen. Een manier ook voor deze jongeren om zichzelf te identificeren tegenover de serieuze, oudere of saaie Belgen. Als we echter kijken naar de evolutie van de Citétaal of van het Pittsburghese dan kan het niet verbazen, mocht het Illegaals relatief snel uitgroeien tot een nieuwe stadstaal. Een manier om de harde kern van de stedelingen hun eigen register te geven. We merken ook dat het Illegaals niet alleen staat en dat de globalisering de vorming van deze nieuwe dialecten in de hand werkt. Zal dan binnenkort iedereen die het wil maken in de grote Belgische steden Illegaals praten? Dat valt nog af te wachten.



