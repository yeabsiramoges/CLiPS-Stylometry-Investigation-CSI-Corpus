Onze huidige ambtenaren moeten stevig op hun tellen passen. Ze mogen geen symbolen dragen, een religie mogen ze niet kennen of zeker niet kenbaar maken. Als ze al een bandshirt dragen, dan nog liefst van Justin Bieber, want over dat snotjoch heeft toch iedereen dezelfde mening: afvoeren die handel. Binnenkort worden al onze ambtenaren in hetzelfde jasje gestoken 'om de neutraliteit te bewaren'. Voor mij een portie eenheidsworst alstublieft!
Laten we vooral de neutraliteit bewaren
Natuurlijk moet er een gegronde reden zijn om ambtenaren ervan te weerhouden hun eigen visie ten toon te spreiden. Wat zijn nu eigenlijk de bezwaren? Ten eerste staan ambtenaren in dienst van de regering en moeten ze dus in staat zijn om elke Belg, wie hij dan ook is of waar hij ook vandaan komt, zo neutraal mogelijk te begeleiden. Een ambtenaar die een hoofddoek draagt of een regenboog-t-shirt om zijn torso heeft hangen geeft een deel van zijn achtergrond weer. Zo'n ambtenaar is niet neutraal!
Waarom mogen de mensen achter het loket geen visie hebben en de mensen die staan aan te schuiven voor het loket wel? De vraag gaat hier niet over neutraliteit maar over onverdraagzaamheid. Er zijn mensen die aantstoot nemen aan vrouwen met een hoofddoek en mannen met een kruisje. Oplossing: deze symbolen verbieden achter het loket, want we moeten de burger gehoorzamen en liefst nog een beetje sussen achteraf.
Als het dragen van symbolen geen neutraliteit waarborgt, kan je daaruit aflieden dat wie het wel doet een gevaar betekent. Wie een kruis draagt terwijl jij liever een halve maan ziet, zou een gevaar betekenen voor de eigen integriteit. Gelukkig is dit helemaal niet waar. Mensen kunnen perfect een eigen visie, mening of overtuiging hebben zonder die van anderen te vernietigen. Als ik nu moslim was, was er rondom mij nog plaats genoeg voor alle christenen. Neutraliteit betekent naast elkaar kunnen leven, zonder de ander aan te vallen.

Het gevaar van de multicultus
Een ander bezwaar is misschien de dreiging van de multiculturele samenleving. Al eeuwen werken we eraan om een hele hoop overtuigingen te verzoenen. Stel je maar eens voor dat die andere cultuur, die we altijd een onderdak hebben geboden en waar wij, brave burgers, ons blauw aan betalen in belastingen, de overhand neemt. Helaas voor de bange mens is de multiculturele samenleving al lang geen werkpunt meer, het is een feit. Er bestaan holebi's, er bestaan christenen, er bestaan moslims en er bestaan zelfs atheïsten en gek genoeg wonen ze allemaal samen in een klein landje dat België heet. Je kan verschillende culturen niet dwingen om zich te verzoenen, het is een organisch proces. Het is niet de bedoeling dat we ons verzetten tegen andere overtuiging, maar het is de bedoeling dat we deze een kans geven om ons te overtuigen en ze daarna al dan niet af te wijzen.
U mag me helpen, maar niet met dat kruis rond je nek
Gaan moslims dan niet naar katholieke ziekenhuizen? Willen atheïsten niet geholpen worden door het rode kruis, want dat kruis doet ons toch ook maar aan Jezus' martelarendood denken. Waarom kan een ziekenhuis iets wel doen wat de overheid niet kan? Omdat er daar geen gevaar dreigt vanuit een andere levensbeschouwing. Omdat mensen er graag geholpen willen worden, ongeacht wie hen te hulp schiet. Wie de hand uitsteekt haalt meteen een hele hoop argwaan weg. Ook een overheid is er om te helpen laat haar dan ook de hand uitsteken naar onze burgers.
Ik heb een mening dus ik ben
Een derde bezwaar zou kunnen zijn, dat wie een regenboog-t-shirt draagt een andere mening heeft dan de mijne. Stel je maar eens voor dat je, je belastingsaangifte doet bij iemand met een andere mening. Ligt u al te huiveren onder het dichtsbijzijnde meubelstuk door de gruwel van deze gedachte alleen al? Misschien. Misschien is het enger om naar een loket te gaan, waar je kan kiezen tussen drie mensen die er perfect hetzelfde uitzien. Je bent het zo gewoon om een voorkeur te hebben: "niet diegene met haar piercings, dat vind ik maar niks. Die met haar ongewassen look zal wel uit haar bek stinken. Dan zullen we het maar houden op die meneer, met zijn lange haren." Wanneer een loket neutraal is valt die keuze weg. De kans om een mening over de loketbediende valt weg. De loketbediende heeft ook geen mening, meer en zal je op een zo droog mogelijke manier, zo efficiënt en zo mechanisch mogelijk helpen. Laat ambtenaren alstublieft een mening bewaren, zodat ik de volgende keer niet met een robot moet gaan praten.
Een verkeerde reflex
Laten we besluiten dat de overheid een verkeerde reflex heeft. Degene die gediscrimineerd wordt, wordt daarbovenop nog eens gestraft ook. Blijkbaar steunt de overheid haat of intolerantie tegenover andere overtuigingen. Racisme en angst voor het onbekende worden aangemoedigd. Wie klacht indient krijgt gelijk. Het loket is de nieuwe cel geworden, waar kleurrijke burgers worden geplaatst om zich eindelijk eens te gaan gedragen als grijze muizen. 