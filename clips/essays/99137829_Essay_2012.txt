Het leed dat reclame heet

Reclameboodschappen op televisie bestaan al zolang als de televisie zelf. Al van bij het begin werd er tijdens de pauzes reclame gemaakt voor voedings- of verzorgingsmiddelen. Doorheen de tijd is het medium televisie steeds belangrijker geworden waardoor reclame ook een steeds prominentere rol ging spelen. Vandaag zien we dat de pauzes tijdens onze favoriete televisieprogrammas alleen maar toenemen in aantal en duur. Televisie lijkt soms meer in functie te staan van de reclame veeleer dan omgekeerd. Zelfs films die op televisie vertoond worden, kunnen we niet uitkijken zonder een rist reclameboodschappen te doorstaan. Tijd dus om het fenomeen te bestuderen en een halt toe te roepen.

Er bestaan verschillende soorten reclameboodschappen. Ten eerste zijn er de reclameboodschappen van de consumptiebedrijven. Omdat men niet kan inspelen op de echte zintuigen die deze producten prikkelen, probeert men zoveel mogelijk onze ogen te prikkelen (zoals ook het meest geschikt is voor het medium televisie). Deze reclameboodschappen zijn vaak erg kleurrijk en richten zich erop een bepaald gevoel bij ons te bekomen. Op zich zijn deze boodschappen niet ergerlijk. Dat worden ze echter wel wanneer ze drie keer in één reclameblok worden afgespeeld en het reclameblok daarna opnieuw totdat de beelden ons werkelijk de spuigaten uitkomen.

Ten tweede zijn er de reclameboodschappen van de zenders zelf. Dit zijn onder andere de stroken die tijdens een uitzending boven- of onderaan het televisiescherm verschijnen en vermelden welke "hoogtepunten" er die week nog in de programmatie van de zender zijn opgenomen. Ik mag gerust stellen dat deze de ergerlijkste soort zijn aangezien ze vaak op de meest onmogelijke momenten tijdens een film verschijnen bv. tijdens een emotionele climax van een close-up.

Voor sommigen is de maat vol. Het internet dient voor hen als een handig forum waarop ergernissen worden uitgewisseld. Op populaire netwerksites als facebook bestaat er een groep die zich specifiek richt op het verbieden van de stroken die tijdens een uitzending verschijnen. Zo las ik een artikel over een van de ergerlijkste gevallen: tijdens de laatste uitzending van het programma Van Vlees en Bloed verscheen er in de allerlaatste scène (die in de serie een climax vormde) net boven het hoofd van een van de hoofdpersonages zo'n reclamestrook voor een programma later op die avond. Producer Tom Van Dijck was hier duidelijk ook niet van gediend en bracht een duidelijke stem uit tegen het onrespectvolle beleid dat vele zenders voeren.

Anderen proberen het heft in eigen handen te nemen. Zo kwam ik toevallig op de site ilovelocalcommercials.com terecht. Deze site is opgestart door twee Amerikanen die graag de plaatselijke bedrijfjes in de verf wilden zetten. Ze gingen op een zeer eenvoudige en spontane manier te werk door werknemers van het bedrijf zelf in de reclame te stoppen en door heel intuïtief een beeld van het bedrijf te schetsen. Deze reclames komen op zijn minst amateuristisch over, maar laat dat nu net ook de charme zijn. Daarenboven maakt het duo deze reclames met het juiste gevoel voor humor, waardoor het leuk is om de reclames meer dan één keer te bekijken. Zij hebben een idee over welke reclame hen ergert en geven een alternatief dat een sterk signaal is naar het commerciële circuit. Ik hoop dat ze daarmee een echte trend zijn gestart, die zo snel mogelijk door ons wordt overgenomen.

Laten we niet vergeten dat grote bedrijven veel geld betalen aan de zenders om hun reclame te vertonen. Zogenaamde commerciële zenders als vtm halen zelfs hoofdzakelijk hun winst uit deze praktijk. Hoe meer reclame men toelaat, hoe meer geld de zender verdient. Meer geld voor de zender is per definitie niet slecht voor de kijker want meer geld zorgt voor beter materiaal en betere middelen om programmas te maken.  Maar als er geen paal en perk wordt gesteld aan de duur van een reclameblok, is het hek van de dam. Vooral wanneer wij als kijker het gevoel krijgen dat de duur van een reclameblok en de kwaliteit van de programmas niet meer in verhouding zijn, zullen meer en meer mensen zich tegen het reclamebeleid keren.

De vraag is of reclameboodschappen eigenlijk wel effectief zijn. Wanneer ik dezelfde reclame voor fruitsap opnieuw en opnieuw heb moeten doorstaan, zal ik misschien geneigd zijn om dat merk nét niet te kopen in de supermarkt. Ik stel mij evenzeer de vraag of populaire reclames zoals die van Belgacom (vb. Who took my badjas?) er ook wel degelijk voor zorgen dat meer mensen zich op Belgacom gaan aansluiten. In dat opzicht gaat de essentie van reclame toch vaak aan het oog van de doorsnee kijker voorbij. Reclame en entertainment vloeien soms zo over in elkaar dat het moeilijk is om nog een onderscheid te maken.

Of facebookgroepen echt druk kunnen zetten op het reclamebeleid van de nationale zenders is nog maar de vraag. Feit is wel dat het aantal leden in deze groepen blijft stijgen. De nood aan alternatieven is dan ook hoog en ilovelocalcommercials.com is daar een mooi voorbeeld van. Voor zolang het beleid hetzelfde blijft zullen we inventief moeten zijn: met de pauzeknopfunctie kunnen digitale televisiekijkers het televisiescherm bij een reclameblok op pauze zetten en ondertussen iets anders doen, wanneer ze dan terugkomen, kunnen ze het reclameblok overslaan door verder te spoelen. Het biedt uiteraard geen echte oplossing maar mij geeft het desalniettemin een gevoel van voldoening. Men zegge het voort.


