Inleiding
Het Engels is één van de meest prestigieuze talen in de wereld. Na de Tweede Wereldoorlog is het belang van het Engels alleen maar toegenomen, zeker in Europa. Critici klagen wel eens over de verengelsing van onze maatschappij. Het Engels is alomtegenwoordig op tv, radio, internet, films en sinds enkele decennia ook op school. Meer zelfs, sommige hogescholen kiezen ervoor  hun opleidingen volledig in het Engels aan te bieden. Niet alleen in het hoger onderwijs, maar ook in het secundair onderwijs kiezen aanhoudend meer scholen voor een tweetalig onderwijssysteem. Het bewijs is er: in Nederland zijn er anno 2009 101 tweetalige vwo’s en 25 tweetalige havo’s (Govers 2009:8). Toch brengt dit relatief nieuwe fenomeen een heleboel vragen met zich mee. Eerst en vooral is het belangrijk vast te stellen wat we juist verstaan onder tweetalig onderwijs. We moeten hierbij nagaan waarin het tweetalig onderwijs precies verschilt van het traditionele eentalige onderwijs en wat de mogelijke redenen zouden zijn om voor de tweetalige variant te kiezen. Vervolgens bekijken we wat voor positieve en negatieve invloed tweetalige onderwijssystemen kunnen hebben.
2. Wat is tweetalig onderwijs?
De term ‘tweetalig onderwijs’ duidt op een onderwijssysteem waarbij niet-talige vakken, zoals aardrijkskunde, in een andere taal worden gedoceerd dan het Nederlands (Edelenbos & Verspoor 2011:4). De methode van het ‘tweetalig onderwijs’ is gebaseerd op de theoretische principes van het Content and Language Integrated Learning (de Graaff e.a. 2011:91). De bedoeling is om via andere vakken de taalvaardigheid van de leerlingen te verbeteren. Daarom integreren Nederlandse  tweetalige scholen het Engels in de helft van de lessen (Edelenbos & Verspoor 2011:3). Bovendien is het tweetalig onderwijssysteem nog een vrij recent gegeven: het systeem is pas ontwikkeld aan het begin van de jaren 1990 (Edelenbos & Verspoor 2011:3). Het tweetalig onderwijssysteem wordt voornamelijk gebruikt in middelbare scholen. In het hoger onderwijs is het Engels ook een tweede instructietaal geworden. Eveneens in het basisonderwijs experimenteren scholen met dit systeem. 
2.1 Waarin verschilt tweetalig onderwijs van het reguliere onderwijs?
Het belangrijkste verschil tussen het reguliere onderwijs en het tweetalige onderwijs is dat leerkrachten de helft van het lessenpakket in een vreemde taal doceren en de andere helft in de moedertaal (Edelenbos & Verspoor 2011:4). Dit systeem staat tegenover een reguliere school waar leerlingen alle vakken in het Nederlands krijgen, met uitzondering van de taalvakken. Daarnaast heeft het tweetalige onderwijssysteem zich met de steun van het Europees Platform kunnen ontwikkelen (Edelenbos & Verspoor 2011:4). Van meet af aan  bestond de link met het Europees Referentie Kader waardoor scholen de standaard van taalniveaus konden vergelijken (Edelenbos & Verspoor 2011:4). Hieruit volgt dat de taalnormen van een tweetalige school hoger liggen. Dit is bijvoorbeeld te merken aan het taalniveau van de docenten. Uit het onderzoek van Edelenbos & Verspoor, waarbij ze keken naar het niveau van de docent, blijkt dat zo’n 31,6 procent van de docenten moedertaalsprekers zijn. Daarnaast zijn er ook een aantal docenten die het niveau van Cambridge Advanced of Cambridge Proficiency hebben behaald (2011:11). Verder gebruiken docenten op de basisschool ook een andere didactiek. Ze hanteren speelse werkvormen en contextuele inbedding aangepast aan het niveau van het kind (Aarts & Ronde 2006:12).  
2.2 Wat zijn de beweegredenen om te kiezen voor tweetalig onderwijs?
Scholen kiezen bewust voor een tweetalig onderwijstype waarin twee talen evenwaardig zijn. Bijgevolg rijst de vraag waarom ze die beslissing nemen. Als eerste reden kunnen we de internationalisering en het belang van Europa aanhalen. De Europese commissie en de Europese Raad sporen meertaligheid sterk aan en stimuleren het leren van talen (Aarts & Ronde 2006:3). Daarnaast vragen ook ouders naar een onderwijsvorm die meer internationaal georiënteerd is (Edelenbos & Verspoor 2011: 4). Een derde beweegreden is de toenemende migratie en multiculturaliteit van de samenleving, wat ervoor zorgt dat het Nederlands lang niet meer de enige dominerende taal is. 
Verder verschillen de onderwijssituaties in basisscholen, middelbare scholen en hogescholen en universiteiten grondig van elkaar. Toch herkennen we eenzelfde motivatie om een tweetalige aanpak te prefereren boven de eentalige variant. De net genoemde onderwijssystemen zijn er allen op gericht om van de leerlingen ‘Europese’ burgers te maken die naast hun moedertaal een tweede taal bijna net zo goed beheersen (Edelenbos & Verspoor 2011: 4). Dit is niet alleen op persoonlijk vlak verrijkend, maar is bovendien interessant voor hun (professionele) toekomst. 
Toch is de situatie in het hoger onderwijs net iets anders. De verengelsing van het hoger onderwijs is er vooral gekomen toen we zijn overgeschakeld op het bachelor-mastermodel. De voornaamste reden hiervoor is, zoals eerder aangehaald, de internationale samenwerking. Ten tweede zorgt het voor een gezamenlijk onderwijsstelsel in Europa. Vervolgens  vernoemt neerlandicus Reinier Salverda dat dit model ook als doel heeft om niet achter te blijven op de internationale onderwijsmarkt, waar de concurrentie van buitenlandse studenten groot is (2001:7). In Vlaanderen en Nederland zijn het vooral de masteropleidingen die gedeeltelijk of helemaal in het Engels onderricht worden. Voor de bacheloropleidingen geldt dat het Nederlands de overheersende onderwijstaal blijft (Vandenbussche 2010: 16-18). Een andere reden om te kiezen voor Engels in het hoger onderwijs kan ontstaan doordat het vakgebied dit eist. Vooral in de wetenschappelijke richtingen is dit het geval, omdat de dominerende taal in de wetenschappen het Engels is. Docenten hoeven bijgevolg de vaktermen niet te vertalen (Vinke 2009:10). 
3. De invloed van een tweetalig onderwijssysteem 
Net zoals bij een regulier onderwijssysteem zijn er voor- en nadelen verbonden aan het tweetalige onderwijs. Zowel critici als de media speculeren over de positieve of juist negatieve invloed die dit type onderwijs met zich meebrengt (Govers 2009:8). Zo zou het Nederlands lijden onder de invloed van het Engels. Maar is dit werkelijk zo? We moeten daar immers een kanttekening bij plaatsen: het Engels oefent in het algemeen op jongeren een invloed uit doordat jongeren naar Engelstalige muziek luisteren of Engelstalige tv-programma’s bekijken. Maaike Govers, docent Nederlands, haalt in haar artikel aan dat je moet kijken of tweetalige leerlingen meer beïnvloed worden dan reguliere leerlingen (2009:8). Verder is het interessant om te kijken hoe het komt dat het tweetalige onderwijs werkt. Anderzijds moeten we ook kijken  naar wat de storende zenders kunnen zijn die ervoor zorgen dat het tweetalige onderwijssysteem minder goed werkt. De positieve en negatieve factoren zullen we van naderbij bekijken per onderwijsniveau. Dit wil zeggen dat we eerst de basisschool bespreken, daarna de middelbare school en ten slotte het hoger onderwijs. 
3.1 De positieve factoren verbonden aan tweetalig onderwijs
Kinderen leren het best een taal voordat ze de puberteit bereiken. Als we vertrekken vanuit dit standpunt, is het dus wenselijk om al in de lagere school kinderen een tweede taal aan te bieden. Het is immers op deze jonge leeftijd dat kinderen in staat zijn om op een vlotte en speelse manier een tweede taal te verwerven (Aarts & Ronde 2006:11). Uit onderzoek in tweetalige scholen in Canada blijkt dat deze leerlingen beter scoren en dus hogere resultaten behalen in de tweede taal dan leerlingen in een regulier onderwijssysteem (Aarts & Ronde 2006:5). Leerlingen van het reguliere schoolsysteem leren de tweede taal als een vak en krijgen het dus niet in een andere context aangeboden. Scholen die een vreemde taal als tweede taal aanbieden in de lagere school, ondervinden geen nadelen in de ontwikkeling van de moedertaal van de leerlingen. Daarnaast merken ze ook geen negatief effect op de prestaties in andere vakken (Aarts & Ronde 2006:5). 
Het Europees Platform beweert dat jongeren in een tweetalig onderwijssysteem een vreemde taal snel en goed leren. Bovendien meent het Europees Platform dat leerlingen ook beter klaargestoomd worden voor de globaliserende maatschappij (Govers 2009:8). Leerlingen die hebben genoten van een tweetalig onderwijssysteem zouden hun carrière starten met een voorsprong. Uit het onderzoek van Peter Edelenbos en Marjolijn Verspoor komt naar voren dat leerlingen van een tweetalige middelbare school een significant hoger taalvaardigheidsniveau behalen dan reguliere leerlingen (2011:11). Daarbij lijkt het taalverwervingsproces ook sneller te gaan. Leerlingen van het tweetalige systeem leren de grammatica impliciet en hanteren veel chunks (of vaste woordgroepen). Daarenboven spreken deze leerlingen ook een authentieker Engels (Edelenbos & Verspoor 2011:11). De input van het Engels is een belangrijke en stimulerende factor voor deze leerlingen. De grote hoeveelheid Engels die ze te horen krijgen, is net wat het verschil maakt ten aanzien van een regulier onderwijssysteem (Edelenbos & Verspoor 2011:12). 
Voor de universiteiten en de hogescholen zijn de positieve factoren verbonden aan de al eerder genoemde internationalisering. Het Engels fungeert als lingua franca op het wetenschaps- en onderzoeksgebied. Daarom is een goede kennis van het Engels een grote troef (Vandenbussche 2010:16). 
3.2 De negatieve factoren verbonden aan tweetalig onderwijs
René Appel, hoogleraar aan de Universiteit van Amsterdam, kaart het probleem aan van tweetalig basisonderwijs voor kinderen die een andere sociale achtergrond hebben. Als voorbeeld noemt hij Rotterdam, een stad waar verschillende culturen samenleven. Volgens Appel zijn de kinderen die een andere moedertaal hebben dan het Nederlands, de dupe van dit tweetalige systeem. Die kinderen lopen een taalachterstand op en daar komt nog eens bij dat ze een derde taal, het Engels, moeten leren. Bijgevolg scoren ze slechter dan hun medeleerlingen die wel het Nederlands als moedertaal hebben (Appel 2003). Paul Leseman is verbonden aan de Universiteit van Utrecht en houdt zich bezig met onderzoek naar schoolse taalvaardigheden. Volgens hem zou het Engels als instructietaal een barrière bij het leren kunnen vormen voor taalzwakke kinderen (de Graaff e.a. 2011:93). Taal zou dus een struikelblok vormen voor het begrijpen van de inhoud. 
Docenten uit het tweetalige middelbaar onderwijs hebben ook de indruk dat het Nederlands van de leerlingen door de tweede taal (Engels) beïnvloed wordt. Maaike Govers, docent Nederlands, haalt voorbeelden aan waaruit blijkt dat het Engels weerklinkt in het Nederlands van deze leerlingen, zoals ‘wij misbegrijpen elkaar’ (2009:8). Uit het onderzoek van Govers is duidelijk dat leerlingen in het tweetalige onderwijs meer fouten maken in het Nederlands tegenover reguliere leerlingen. Toch plaatst Govers nog een kanttekening bij haar onderzoek: als leerlingen langer met een taal bezig zijn, dan houdt de verwarring met de eigen moedertaal en het maken van fouten op (2009:9). 
In het hoger onderwijs zijn er ook een aantal negatieve factoren op te sporen in verband met tweetaligheid. Diana Vinke werkt voor de Technische Universiteit Eindhoven en heeft onderzoek verricht naar het gebruik van Engels in het hoger onderwijs. Zij kwam tot de vaststelling dat docenten vaak moeten zoeken naar hun woorden in het Engels en dat de lessen ook saaier zijn. Dit was te merken aan de intonatie en de spreeksnelheid. Bovendien brengt de docent de leerstof minder expressief over, waardoor de lessen dus minder aanspreken (Vinke 2009:11). De didactische vaardigheden van de docenten die in het Engels les geven, lijken te ontbreken, met als gevolg dat leerlingen zich minder goed kunnen concentreren. Uit haar onderzoek komt ook naar voren dat studenten moedertaalsprekers van het Engels verkiezen boven docenten die in een vreemde taal moeten doceren, omdat ze daar meer van kunnen opsteken (Vinke 2009:11). Wim Vandenbussche snijdt eveneens de kwaliteit van het Engels aan: volgens hem is welsprekendheid even belangrijk als een goede beheersing van de taal. Bovendien meent hij dat de kwaliteit van de opleiding primeert en niet zozeer de keuze voor een internationale opleiding (Vandenbuscche 2010:17). 
4. Conclusie
Concluderend kunnen we stellen dat het tweetalige onderwijs een systeem is dat in het algemeen werkt. Leerlingen worden klaargestoomd voor een internationale carrière dankzij een goede beheersing van het Engels en starten dus met voorsprong. De Europese Commissie moedigt die tweetaligheid aan, waardoor het aantal tweetalige scholen blijft groeien. 
Anderzijds zijn er ook negatieve effecten verbonden aan het tweetalige onderwijs. Zo dreigt de moedertaal soms te lijden onder invloed van de tweede taal. Daarnaast kan dat onderwijstype ook zorgen voor taalachterstand bij leerlingen die van thuis uit niet het Nederlands als moedertaal hebben. In het hoger onderwijs klagen studenten dan weer over de kwaliteit van het Engels van de docenten die volgens hen te wensen over laat. Een hoog niveau prevaleert immers voor docenten die in het Engels lesgeven. 
Vervolgens kan het interessant zijn om over een aantal jaren eens te kijken naar de effecten van het tweetalige onderwijs. Wat voor rol speelt die tweetaligheid in de carrière van leerlingen of studenten die van een tweetalig onderwijssysteem hebben genoten? 

 
