Facebook kent u
Kunnen computergestuurde tekstanalyses van sociale media de traditionele persoonlijkheidsanalyses
overwinnen?

1.	Inleiding

Iemand zonder een eigen Facebookpagina lijkt haast niet te bestaan in deze wereld. Wat we meedelen in woorden –en foto’s—op sociale netwerken vormt dan ook een groot deel van onze moderne identiteit. Een voorwaarde om weliswaar te participeren en echt te horen tot de facebookclan is iemands specifiek taalgebruik. Sociale media zijn een goudmijn aan (persoonlijke) teksten. Daarom kunnen ze niet onopgemerkt voorbijgaan aan menige computerexperts, psychologen en taalwetenschappers. 
Volgens een recente vaststelling van een groep wetenschappers aan de Universiteit van Pennsylvania zou het corpus Facebookberichten en -posts inderdaad geschikte data opleveren voor persoonlijkheidsanalyses en tevens voorspellingen betreffende iemands leeftijd, geslacht (University of Pennsylvania, “Facebook data used to predict”). In deze paper zal een overzicht worden gegeven van de evolutie naar computergestuurde tekstanalyses van persoonlijkheid om vervolgens na te gaan hoe betrouwbaar deze zijn. 

2. Wat is persoonlijkheid? 

Allereerst is het nuttig om te benaderen wat we algemeen moeten verstaan onder de term ‘persoonlijkheid’. In de showbizz spreken managers gedurig over de X-factor van hun flamboyante artiest, een onthaalmoeder zegt wel eens over een koppige peuter: ‘die heeft een eigen karakter, hoor!’ en wie hoort niet zelden of vaak uitingen van ouders als: ‘die bescheidenheid heb je helemaal van mij.’ Zijn dit allemaal aspecten die vallen onder de persoonlijkheid? Is overigens iemands geslacht of seksuele geaardheid een deel van de persoonlijkheid? 
Persoonlijkheid, volgens de definitie van Hofstee en de Raad, is een specifieke combinatie eigenschappen die een individu uniek maakt. Het zijn niet de eigenschappen afzonderlijk die uniek zijn, het is de combinatie. Dat unieke van de mens heeft de psychologie echter in talrijke modellen en categorieën proberen vast te leggen waaronder het populairste en nog steeds in gebruik zijnde Big Five model. Hoewel verschillende onderzoekers steeds blijven zoeken naar alternatieve modellen, zal het Big Five model overal blijven opduiken, zoals bijvoorbeeld bij personeelwerving en schoollessen over psychologie (Hofstee en de Raad 125).
Dat persoonlijkheid biologische aangeboren is, maar ook iets dat ontwikkelt in de loop der jaren, maakt het voor psychologen des te ingewikkelder om te vatten. Daarom is het onzeker welke persoonlijkheidsinstrumenten echt als meetequivalent kunnen doorgaan (ibid. 125). Een relatie tussen de persoonlijkheid en het opleidingsniveau bestaat er zeker, maar toch is bijvoorbeeld intelligentie niet per se een deel van de persoonlijkheid (Hettema 88). Keuzes en sociale relaties spelen logischerwijze een fundamentele rol, maar ontwikkelen wel steeds vanuit de ‘biologische signatuur’ (ibid. 13). Sociale relaties zijn zelfs zo belangrijk dat je persoonlijkheid vaak gelegen is in hoe anderen naar je kijken en benaderen (W.K.B. Hofstee & B. de Raad 130). 
Om hier tot een minst omslachtige definitie van de persoonlijkheid te komen, zou me ver buiten het bestek van deze paper leiden. Dat persoonlijkheid veranderlijk is, staat buiten kijf. Belangrijk is om te onthouden dat wie de persoonlijkheid bestudeert altijd de verschillende niveaus benadert en dus verder dan enkel de biologische (het lage niveau) en sociale (het hogere niveau) processen moet kijken (Hettema 13). Zoals gezegd blijft de populairste methode om een persoon te classificeren het Big Five model omdat velen dit model ook opvatten als ‘iemands karakter gewortelde factoren’ (ibid. 42). Dit model zal overigens nog van belang zijn wanneer we naar computermodellen en algoritmes gaan kijken. Kort samengevat wordt aan de hand van vragenlijsten een persoon in vijf dimensies benaderd en opgedeeld. Zo staat één dimensie bijvoorbeeld voor sociabiliteit: is de persoon extrovert of introvert? Dat gaat zo voort voor nog vier dimensies.
Waar dit model echter tekortschiet, schieten ook de volgende computermodellen tekort, namelijk in het feit dat ze de onderliggende oorzaken van individuele verschillen in het gedrag niet kunnen verklaren. De nieuwe aanpak van de open-vocabulary van DLA of Differential Language Analysis – die in het laatste deel van deze paper onder de loep zal worden genomen—heeft dit niet als doel en kijkt bovendien verder dan de a priori woordenlijst van de closed-vocabulary. In deze nieuwe methode wordt een een woordenwolk gebruikt en wordt op die manier woorden, zinnen en onderwerpen uit facebookteksten verbonden met leeftijd, geslacht en persoonlijkheid. Zo zijn onderzoekers in staat om de leeftijd en geslacht en tevens de antwoorden op een vragenlijst te voorspellen (Schwartz ea. “Personality, gender and age”).
Persoonlijkheid lijkt met deze beschrijvingen nu wel erg vaag en onvatbaar, en toch dienen de vraag te stellen hoe psychologen, taalwetenschappers en anderen dan met persoonlijkheidstesten tot een betrouwbare weergave van iemands persoonlijkheid kunnen komen. Naast vragenlijsten die zij opstelden voor het model van de big-five, hebben voornamelijk taalwetenschappers een dominante rol gespeeld in persoonlijkheidsanalyse; meer bepaald met analysetechnieken zoals de stylometrie. In de stylometrie wordt er geanalyseerd aan de hand van bepaalde woorden en zinsconstructies in gebruik (Mulkers 82). Zoals reeds in de inleiding is aangehaald, zijn de woorden die we gebruiken in het dagelijkse leven een weerspiegeling van wie we zijn, wat we denken en de sociale relaties die we vormen. Bijgevolg zijn woorden en emoties de beste empirische bronnen om mee aan de slag te gaan (Tausczik en Pennebraker 25). Na een korte uitwijding over vragenlijsten, zullen desbetreffende tekstanalyses verder beslag innemen op de paper. 
3. Vragenlijsten: Big-five bij een psycholoog, online, of door jezelf?

Bij de beoordeling van vragenlijsten baseer ik mij op de vergelijkende studie door onderzoekers aan de University of California van vragenlijsten beoordeeld door experts of psychologen versus een zelfbeoordeling (Hofstee & de Raadt “Five-Factor Personality Inventory II (FFPI-II)”). Deze wetenschappers vroegen zich ook af hoe betrouwbaar de resultaten van de internet-gelocaliseerde zelfanalyses waren, in dit geval door middel van online vragenlijsten. Naast de lofzangen voor het encyclopedische mastermind dat het internet is, klonken er toch ook snel protestkreten van internetsceptici. De Amerikanen deelden de klachten op en gingen ze vervolgens afzonderlijk objectief behandelen. Hieronder volgt kort een samenvatting van de bevindingen expertbeoordelingen versus zelfbeoordelingen.

Een belangrijke klacht tegen de zelfbeoordeling van individuën via vragenlijsten online is dat internetgebruikers de antwoorden op de online vragenlijsten minder serieus zouden invullen net omdat iedereen aan die vragenlijsten geraakt en ze hen anoniem meermaals kunnen invullen; het verwijt richt zich dus tot de ongemotiveerde proefpersonen die hersenloos de bolletjes kleuren. Wie anoniem een vragenlijst invult, zonder het alziende oog van een psycholoog of iemand anders die de antwoorden voor hem of haar noteert, kan zijn fantasie de vrije loop laten gaan. Dit moeten we toch ook relativeren, zo argumenteren de onderzoekers, want een site kan bijvoorbeeld instellen dat proefpersonen een test maar eenmalig invullen, daarnaast ontdekken onderzoekers vrij snel aan de antwoorden wanneer een ongemotiveerde proefpersoon zijn of haar vragenlijst indient. Ten slotte kiezen proefpersonen online helemaal zelf of ze deelnemen en zijn bovendien vaak gretig op zoek naar een directe feedback op hun persoonlijkheid, wat de online vragenlijsten meteen voorzien na het invullen. 

De onderzoekers vragen zich verder af of die de resultaten van vragenlijsten bij een expert of psycholoog nu vergelijkbaar zijn met die van de online zelfanalyses. Als we er ten eerste van uitgaan dat de vragenlijsten bij een psycholoog betrouwbaar zijn, zou een positief antwoord op deze vraag verder onderzoek naar de persoonlijkheid van internetgebruikers en dus ook internetteksten als bruikbare bron voor persoonsanalyse betekenen. De volledige goedkeuring krijgt het internet niet van de onderzoekers, want er dient voorzichtig te worden omgegaan met deze knoert van nieuwe informatie, maar dat maakt het internet ook geen inaccurate bron en al zeker niet minderwaardiger dan de traditionele vragenlijsten. 

Vragenlijsten –zowel de zelfgestuurde als traditionele door een expert begeleide- zijn dus zeker wel geschikt om een beeld te schetsen van de persoonlijkheid, maar het kan sneller, op grotere schaal en efficiënter, namelijk: met het internet. Hier drijft het belang van taalwetenschappers boven water, want qua taalmateriaal is het internet en, meer bepaald de profielen op sociale media, een goudmijn. Aan de hand van het massale corpus van geschreven teksten op sociale media kunnen zij via algoritmen dus de vele diverse internetgebruikers analyseren en opdelen volgens leeftijd, geslacht, afkomst, sociaal gedrag en persoonlijkheid. 

4. Computergestuurd: LIWC vs. DLA

De Linguistic Inquiry and Word Count of LIWC markeert niet alleen het echte begin van deze computergestuurde tekstanalyses in de jaren ’90 van vorige eeuw het is nu nog steeds een zeer vruchtbare methode voor  persoonlijkheidsvoorspelling (Tausczik en Pennebaker 25). LIWC telt woorden en deelt ze in psychologische categorieën in. Het LIWC zag het licht in de jaren tachtig toen vrijwilligers ondervonden dat schrijven over hun gevoelens hun psychologische toestand kon verbeteren. Die geschreven teksten gingen psychologen onderbrengen in verschillende categorieën. Al snel werden verschillende mankementen duidelijk zoals de trage evaluatie van essays door de psychologen of de onenigheid over de beoordelingen van persoonlijke verhalen. Dit maakt duidelijk dat menselijke beoordelaars te kort schieten bij het voorspellen van andermans persoonlijkheid. Ze worden bijvoorbeeld zelf depressief door het lezen van depressieve teksten. Een computergestuurde tekstanalyse bewijst dus veel efficiënter en betrouwbaarder te zijn; zoals het LIWC dat woorden telt en indeelt in psychologische categorieën (ibid. 27). 

Het LIWC programma bestaat erin om alle (stijl)woorden in uiteenlopende teksten te vergelijken met een a priori vastgelegde woordenlijst (ibid. 27). Op het einde van de analyse van een tekst wordt het percentage berekend van elke LIWC categorie (bijvoorbeeld 3% van een tekst izijn hulpwerkwoorden). Het aantal categorieën om woorden in onder te brengen, was eerst eerder beperkt maar breidde snel uit naar tachtig (ibid. 27). Daarbij correleren categorieën met het Big Five model (bijvoorbeeld zien onderzoekers een link tussen extraversie en een hoger woordaantal (ibid. 37)). Hoewel dus een doordacht programma, is het feit dat doorheen de tijd juryleden een woordenlijst vastlegden een pijnpunt van LIWC omdat de samenstelling van juryleden steeds verandere door de jaren heen wat een consistente analyse uiteindelijk moeilijk maakt. Ook negeert LIWC de context, en stijlkenmerken zoals ironie en sarcasme waardoor bepaalde aspecten van de persoonlijkheid, zoals humor, niet mee in de beoordeling gaan (ibid. 30).

Omdat de populariteit van persoonlijkheidsvoorspellingen blijft toenemen, maar vooral omdat het internet blijft boomen, zoeken wetenschappers volop naar verfijndere modellen dan LIWC; een voorbeeld van zo’n model is het DLA (Differential Language Analysis) dat taalkenmerken afleidt van de data zelf, in dit geval woorden, zinnen en onderwerpen op Facebook. Daarbij konden onderzoekers duidelijke verschillen onderscheiden tussen leeftijdsgroepen, geslacht en persoonlijkheid. Facebookberichten werden al eerder geanalyseerd met LIWC, maar nooit eerder op zo’n grote schaal. De onderzoekers gingen nu te werk met wat ze een open-vocabulary aanpak noemen, en wat ik al eerder aanhaalde, dus niet meer volgens de traditionele aanpak van een a priori closed-vocabulary zoals LIWC waarin woorden in teksten geteld worden die in overstemming met een vastgelegde woordenlijst zijn. Aan de hand van het taalgebruik op Facebook kunnen ze duidelijke verschillen tussen groepen qua geslacht, leeftijd,geografie en persoonlijkheid onderscheiden en komen ze zo tot individuele persoonskenmerken die de psychologische variabelen uitleggen. Variabelen zoals geslacht, leeftijd en geografie worden op sociale media als Facebook overigens makkelijk vrijgegeven.

Resultaten van LIWC vergeleken ze vervolgens met de snelle statistiek van DLA. Tausczik en Pennebaker kwamen met LIWC tot de conclusie dat jonge mensen meer stopwoorden gebruiken dan oude mensen – oudere mensen hebben meer perspectief op levensgebeurtenissen en door vervolgens veel over die ervaringen te vertellen, hebben ze waarschijnlijk meer taalvaardigheid dan jongeren verworven. Daarnaast zullen ouderen minder naar zichzelf verwijzen dan jongeren (Tausczik en Pennebaker 36). Qua leeftijd viel bij DLA vooral op dat alle verschillende leeftijden over andere onderwerpen spraken: bijvoorbeeld twintigers spreken over werk, tieners over school. De onderzoekers constateerden dat DLA-resultaten qua geslacht relatief overeenstemden met LIWC. Zo gebruikt een vrouw meer sociale woorden en een man een meer complexe taal (Tausczik en W. Pennebaker 37), maar de resultaten met open-vocabulary gingen verder: zo gebruiken mannen het bezittelijk voornaamwoord ‘mijn’ in combinatie met ‘vrouw’, terwijl vrouwen gewoon ‘man’ combineren met adjectieven als ‘lieve’, ‘haar’ of ‘jouw’ (University of Pennsylvania, “Facebook data used to predict”). 

Ten slotte linken ze de variabele persoonlijkheid met persoonskenmerken van de big-five. Zo bevat de word cloud van extraversie vooral woorden die betrekking hebben tot het sociale leven zoals ‘feest’, ‘jongens’ etc. (University of Pennsylvania, “Facebook data used to predict”). Gelijkaardig werk levert de methode LIWC niet. Dat bewijst de test waarin onderzoekers vrijwilligers opdelen in twee groepen en op die manier nagaan of één statistisch model om leeftijd, geslacht en persoonlijkheden gebruikt kan worden om eigenschappen af te leiden van de andere groep. Het blijkt dat dit ene model, hoewel de persoonlijkheidsvoorspelling op eenzelfde niveau bleef als met de traditionele vragenlijsten, voor het geslacht was de voorspelling 92% waterdicht. Kortom, de open-vocabulary komt op de proppen met nieuwe, diepere hypothesen, die met LIWC niet te bereiken zijn. Zo ontdekten ze bijvoorbeeld ook dat introverten meer interesse tonen in Japanse media en bijgevolg meer Japanse emoticons en woorden gebruiken zoals ‘anime’ (University of Pennsylvania, “Facebook data used to predict”). Bovendien levert een open-vocabulary meer informatie dan een closed-vocabulary. De informatieve waarde van open-vocabulary is daarnaast ook veel groter door een voorspellend algoritme en de grotere data van facebookberichten. 

Sociale media zoals Facebook zijn overigen ook een veelbelovend studiemateriaal omdat ze veel zelfbeschrijvende en persoonlijke inhoud bevatten (University of Pennsylvania, “Facebook data used to predict”). Daar tegenover staan vragenlijsten die soms verplicht dienen ingevuld te worden zowel bij je thuis als bij een psycholoog. Onderzoekers kunnen met de Facebookberichten als datasets personen in hun ongedwongen en zelfgekozen taalgebruik observeren. 

5. Nuance en een idee voor verder onderzoek.

Een nuance die ten slotte dient te worden gemaakt, is of we Facebook moeten bekijken als een deel van onze identiteit of een tweede aparte identiteit? Op het internet hebben mensen vaak alle gêne overwonnen om onomwonden te vertellen wat er op hun lever ligt. Nog radicaler wordt het wanneer ze een alter ego creëren. Op het internet kan je zijn wie je wil. Dat is wat in de toekomst nog naar verder onderzoek vraagt. Onderzoekers zullen gelijkaardig te werk moeten gaan zoals leugendetectors en analyseren hoe hard je een persoonlijkheid op Facebook, voorspelbaar met de DLA-methode, overeenkomt met wie je daadwerkelijk bent.

6. Conclusie

Zoals de beroemde of beruchte Freud steeds het onderbewuste benadrukte, zoeken psychologen telkens naar verborgen boodschappen van de persoonlijkheid (Tausczik en Pennebaker 29). Tausczik en Pennebaker beweren bovendien dat taalanalyse hetzelfde kan doen en dus onbewuste psychologische processen kan blootleggen. Kunnen computergestuurde tekstanalyses dan toch dieper gaan dan de Big-five-vragenlijsten? 
Onderzoek naar taalgedrag is in ieder geval een booming business en woordanalyse als reflectie op de psychologische staat van de woordgebruiker gaat al langer mee als een interessante onderzoeksmethode. Toch is de betekenis van een woord zo ruim, dat deze methode een zekere nuance kan gebruiken (Pennebaker en Tausczik 37). Deze nieuwe benaderingen van woordanalyse in sociale media dagen de sociale psychologische methodes alvast uit, alleen al omdat ze een groter aantal proefpersonen kunnen onderzoeken op een relatief goedkope en efficiënte manier. Dat is waar traditionelere technieken tekortschieten. 
