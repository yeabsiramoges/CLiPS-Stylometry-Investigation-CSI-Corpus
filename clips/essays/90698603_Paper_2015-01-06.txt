Is Engels als wereldtaal onvermijdelijk en gewenst?



1.	Inleiding: Is Engels onze nieuwe wereldtaal?

De populariteit en verspreiding van het Engels zijn de laatste halve eeuw enorm toegenomen. Vooral in Europa maar ook op andere continenten kan men er amper nog omheen. Onze muziek- en filmwereld worden door het Engels gedomineerd, net als het internet. In het taalgebruik van jongeren valt meer dan ooit die sterke invloed van het Engels waar te nemen. Als iets leuk of geslaagd is, hoor je zelfs jonge kinderen “yes” zeggen. Wanneer iets ons niet interesseert, zeggen we “so what?”. 
Het Engels heeft zich ontwikkeld tot “the main vehicle of international communication, and in that role [becomes]… an essential, indeed indispensable tool for international economy, diplomacy, sciences, the media, and also individual interactions across language boundaries” (Schneider, 2003, p.233).
Moet iedereen het Engels daarom verwerven? Moet het dan bijvoorbeeld ook de voertaal van de Europese Unie worden? Wensen wij zoiets als een oppermachtige wereldtaal of is de heerschappij van het Engels al onontkoombaar? Op deze vragen ligt het antwoord niet voor de hand. Maar voor we er op ingaan, zoeken we eerst uit hoe het Engels zich zo sterk heeft kunnen verspreiden dat het de laatste decennia tot wereldtaal uitgegroeid is. 


2.	De opmars van het Engels

	a. Hoe heeft het Engels zich zo sterk kunnen ontwikkelen?


Vanaf de negentiende eeuw krijgt het Engels internationaal steeds meer aanzien. Een reeks van gebeurtenissen is hiervan de oorzaak. Belangrijk is bijvoorbeeld de rol die Engeland gespeeld heeft in de industriële revolutie, onder andere omdat de locomotief er werd uitgevonden en de eerste spoorwegen op Engels grondgebied werden aangelegd. De groeiende macht van het Verenigd Koninkrijk op het gebied van handel en nijverheid bracht vanzelfsprekend een toename in de langzaam maar zeker wereldwijde verspreiding van het Engels met zich mee. 
Ook de enorme expansie van het Britse rijk, die al in de 16e eeuw begon en een hoogtepunt kende aan het begin van de 20ste eeuw, is van groot belang geweest voor de verspreiding van de Engelse taal. Concreet besloeg het Britse koloniale imperium in 1922 bijna een kwart van de oppervlakte van de aarde (met uitsluiting van zee en oceaan) (Maddison, 2001, pp. 98-242) en één vijfde van de wereldbevolking viel onder Brits bewind (Ferguson, 2004, p.15).
Een andere voedingsbodem voor het Engels vormen de Verenigde Staten van Amerika. Deze Britse ex-kolonie werd in 1776 onafhankelijk, maar het Engels was en bleef er de voertaal. De toenemende culturele dominantie van de VS in de 20ste eeuw betekent meteen een enorme expansie van de Engelse taal. Ook de positieve rol die de Amerikanen (en bij uitbreiding de Engelsen en de Canadezen) in de Tweede Wereldoorlog gespeeld hebben, heeft een enorme impact. Hierdoor stijgt de populariteit van de Engelse/Amerikaanse taal, cultuur en ‘the American way of life’ op het West-Europese continent. Engelse woorden en uitdrukkingen worden vrijwel probleemloos overgenomen in andere talen (Van der Sijs, 1996, p.303).
De meest recente en misschien wel belangrijkste invloed dankt de taal aan haar absolute overwicht in de wereld van de technologie. Termen uit de computerwereld bijvoorbeeld worden zelden vertaald maar letterlijk overgenomen uit de dominante brontaal die het Engels vandaag is. Uitzonderingen bestaan echter wel. Zo noemen we het Afrikaans, dat omwille van een politiek geladen verleden puristisch reageert en woorden als downloaden, online en touch screen wenst te vertalen naar Afrikaanse varianten (R. Vandekerckhove, persoonlijke communicatie, december 2014).


b. Gevaar van de suprematie: het Engels als “killer language”

Het puristische optreden van sommige Zuid-Afrikanen is echter niet zo verwonderlijk wanneer we kijken naar de reputatie die het Engels vanuit bepaalde taalkundige perspectieven gekregen heeft. Schneider spreekt van het Engels als “killer language”. De overheersing van het Engels brengt wereldwijd een groot aantal inheemse talen en dialecten in de verdrukking, niet zelden met hun verdwijning als gevolg (2003, p.233). Deze visie is echter niet helemaal genuanceerd. Of het echt aan het Engels ligt dat die zogenaamde taaldood tot stand kwam, staat wetenschappelijk immers nog niet vast. 
	Wat wel vaststaat, is dat in veel voormalige Brits koloniale gebieden tot vandaag een sterk geloof in het Engels heerst, vooral als instrument voor sociale mobiliteit. Ghana is maar één voorbeeld van een (gedeeltelijk) Engelssprekend land waarin de bevolking een duidelijk negatieve houding heeft ten opzichte van de pidginvariant (Lothar & Wolf, 2007, p.4). Ghanese ouders sturen hun kinderen naar school in de hoop dat ze daar ‘good English’ zullen leren en zodoende misschien enkele treden hoger kunnen klimmen op de sociale ladder. 


3.	Meertaligheid blijft een feit

Het is niet zo dat Engels de enige taal is die als instrument voor sociale mobiliteit kan dienen. Vaak voldoet een goede beheersing van de standaardtalige variant van een moedertaal om de sociale ladder te beklimmen. Elke taal kan dus in principe een sociaal hoger gewaardeerde vorm hebben. In het hoger gegeven voorbeeld van Ghana is dat het standaard Engels (tegenover de pidginvariant dan), maar dat hoeft niet zo te zijn. Er zijn talrijke voorbeelden van taalgemeenschappen waarbinnen het Engels niet als voorkeurstaal beschouwd wordt. In Suriname bijvoorbeeld, waar het Sranan de lingua franca is, wordt het Nederlands als instrument voor sociale mobiliteit gezien. Onderzoek van Laura Fierens (Leuven, 2006) toont zelfs aan dat de waardering voor het Nederlands bij jongeren hoger ligt dan die voor het Engels. Welke talen een sterke waardering krijgen of als belangrijk ervaren worden op wereldvlak, is sociocultureel bepaald en daardoor per definitie variabel. 
	Uit verschillende sociolinguïstische studies blijkt dat een (moeder)taal een zeer sterke identiteitsmarker is. Een groot aantal sprekers zal bijgevolg niet geneigd zijn om zijn moedertaal in te ruilen voor het Engels, maar zal het eerder als een tweede taal, of zelfs helemaal niet, verwerven. De gedachte aan een Engelstalige alleenheerschappij lijkt dus niet voor iedereen aantrekkelijk. Is het, afgezien daarvan, mogelijk dat het Engels een talige monocraat wordt?
	De feiten zijn de volgende: Op vlak van aantal moedertaalsprekers staat de Engelse taal op de derde plaats en deelt ze het wereldpodium met het Mandarijn en het Spaans, die respectievelijk de gouden en zilveren medaille dragen. Geen enkele andere taal zou in meer landen de officiële taal zijn dan het Engels. Als gebruikstaal hebben we aangetoond dat ze erg in opmars is. Maar gezien de geografische situatie van het Mandarijn in China en het Spaans in Latijns-Amerika, waar moedertaalsprekers elkaar in grote, aaneengesloten gebieden goed verstaan, zal het Engels voorlopig zijn bronzen medaille wellicht behouden. Het is met andere woorden helemaal niet zeker dat de Engelse taal de wereld binnen enkele decennia volledig zou domineren.
	 

4.	Discussie

a.  Het Engels als lingua franca
Engels als tweede taal, ook wel ‘English as Lingua Franca’ (ELF),  “is an attractive idea if it facilitates equality in communication, and the maintenance and exchange of cultures, as well as the promotion of linguistic diversity and national sovereignties” schrijft Phillipson (2003, p.163). En bij Canagarajah kunnen we lezen dat “multilingualism is at the heart of [ELF’s] hybrid community identity and speaker proficiency” (2007, p.925). Het Engels als lingua franca zou dus geen cultureel verval betekenen dat tot taalverlies leidt, maar kan integendeel een verrijkend concept zijn. 
	Of dit wil zeggen dat het Engels geïntroduceerd moet worden als erkende voertaal van de Europese Unie blijft dan nog steeds de vraag. Het zou in ieder geval maar een gedeeltelijk praktische oplossing zijn. De besparingen en tijdswinst die één voertaal met zich meebrengen staan tegenover het grote aantal banen van vertaler-tolken dat geschrapt zou moeten worden. Bovendien willen alle landen binnen de EU een gelijk recht van spreken hebben en dit bij voorkeur in de moedertaal of een daar dicht bij aansluitende taal. Er zou dus gemakkelijk onenigheid kunnen ontstaan tussen de verschillende lidstaten van de EU. Voornamelijk andere grootmachten met een groot aantal sprekers zoals het Duitstalige Duitsland en het Franstalige Frankrijk zouden zich benadeeld en in hun eer gekrenkt kunnen voelen. Dit soort discussies laat zien dat taalbeleid nooit los van zijn socio-economische context gezien kan worden.
Michael West, die al in 1935 over Engels als wereldtaal schreef, benadrukte dat “universality … a big and dangerous thing” is en vaak ten koste van de “essential spirit” van een taal tot stand komt (p. 172). Dat hij tachtig jaar geleden een ander ‘world English’ voor ogen had dan hetgene waarover Phillipson en Caragarajah aan het begin van deze paragraaf schrijven, is wel duidelijk. West schreef over een artificieel ‘aangepast’ Engels (onder andere met een vereenvoudigde woordenschat en grammatica), dat bewust als wereldtaal gepromoot kon worden. Phillipson, Canagarajah en wellicht vele (socio)linguïsten van deze tijd spreken over een Engels dat zich op een vrijwel natuurlijke manier wereldwijd verspreidde, een Engels dat ruw gesproken zijn eigen gang gaat en dat – niet onbelangrijk –diversiteit kent en toestaat. 


b.	Opmars van het Engels betekent niet noodzakelijk taaldood

Diversiteit op talig vlak is een belangrijk punt in deze kwestie. Deze paper pleit voor een heroverweging van het concept wereldtaal. Anders geformuleerd rijst hier de vraag of er wel zoiets bestaat als één uniforme wereldtaal. De verontwaardiging van andere Europese landen over Engels als mogelijke voertaal voor de EU, naast puristische reflexen wereldwijd, zijn waarschijnlijk onnodige reacties op het Engels als algemeen geldende gebruikstaal. Zelfs als er al sprake zou zijn van één wereldtaal die door iedereen verworven moet worden – een zeer onwaarschijnlijke situatie – dan zou er binnen die taal blijvende variatie en ontwikkeling voorkomen, omdat taal nu eenmaal een levende entiteit is.
	Als we terugblikken naar Phillipsons voorwaarden voor een aantrekkelijke ELF (zie 4.a.), zien we dat ook hij hier, zij het impliciet, de nadruk op legt. Een lingua franca moet in die visie aan een aantal voorwaarden voldoen . Een aantrekkelijke lingua franca moet gelijkheid van communicatie vereenvoudigen, moet culturen behouden maar ook hun uitwisseling faciliteren, moet linguïstische diversiteit promoten en nationale soevereiniteit beschermen.
	Een ‘wereldtaal’ zal ongetwijfeld grote invloed uitoefenen op andere talen in haar omgeving. Denken we hier aan de enorme impact van het Latijn op Europese talen door zijn dominantie en prestige door de hele oudheid heen tot laat in de middeleeuwen. Maar het bestaan van zo een wereldtaal betekent niet noodzakelijk dat andere talen met uitsterven bedreigd worden. Opnieuw kunnen we de enorme impact van het Latijn als voorbeeld nemen. Ook in dat geval zijn andere Europese talen, ondanks de enorme verspreiding en het eeuwenlange schriftelijke monopolie van het Latijn, niet ten onder gegaan. We kunnen integendeel nog steeds spreken van een rijke diversiteit aan talen op Europees vlak.



5.	Conclusie


Moet het Engels de wereldvoertaal worden? Is dit mogelijk? Is het wenselijk? 
	Op onze verkenningstocht van deze vraag hebben wij voornamelijk gekeken naar taalexterne factoren die de afgelopen decennia tot de opmars van het Engels leidden. Er zou nog verder onderzoek gedaan kunnen worden naar de taalinterne kwaliteiten van het Engels als topkandidaat wereldtaal , maar wij zijn er in deze paper niet op ingegaan.
	De vraag of Engels wereldvoertaal kan worden, beantwoorden wij na de denkoefening van dit werkstuk negatief. Volkomen globalisering is onmogelijk omdat een levende taal altijd interne diversiteit vertoont. Zowel het geografische als het socio-culturele bereik zijn te groot om tot een uniforme standaard te komen. 
	Bovenstaande vaststelling maakt de discussie of het wenselijk zou zijn het Engels tot wereldvoertaal te promoveren in feite virtueel.  We vatten echter samen wat over deze wenselijkheid te weerhouden valt.
	Er bestaan verschillende standpunten aangaande de opportuniteit van het Engels als algemene voertaal. Zij die uitgaan van het feit dat taal een sterke identiteitsmarker is, zijn er tegen gekant. Er gaan ook stemmen op dat ettelijke talen en dialecten zouden verdwijnen als gevolg van deze optie, maar hier wordt emotioneel wellicht te veel gewicht aan gegeven. Mufwene (2004) benadrukt dat  “overemphasis on worldwide economic globalization as the primary cause of language loss” geen vruchtbaar argument is (p.202). In de loop van de geschiedenis immers ontstonden talen en doofden er uit. Dit is geen nieuwe kwestie en de favorietenrol van het Engels kan ook vandaag de dag niet als oorzaak bij uitstek aangeduid worden voor dit mechanisme. 
	Er valt geen eenduidig antwoord te formuleren op de vraag of het Engels gewenst is als voertaal, maar als gebruikstaal neemt de impact van het Engels wereldwijd in elk geval toe.
