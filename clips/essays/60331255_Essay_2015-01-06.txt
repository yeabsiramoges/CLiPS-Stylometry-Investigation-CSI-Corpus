Orgaandonatie: een plicht of een keuze?
In België is iedereen automatisch geregistreerd als orgaandonor. Dit betekent dat na het overlijden de organen worden afgestaan aan een persoon die een orgaantransplantatie nodig heeft. Een goed initiatief volgens velen, maar niet iedereen is bereid zijn lichaam af te staan voor medische doeleinden. Uit onderzoek blijkt zelfs dat maar 57% van de bevolking zijn organen vrijwillig wil afstaan na zijn overlijden. Is orgaandonatie dan misschien beter optioneel?
In België is iedereen verplicht tot orgaandonatie, tenzij je expliciet bezwaar maakt. In Nederland daarentegen heb je de keuze: je registreert jezelf als orgaandonor, of je doneert je organen niet. Dit heeft als gevolg dat ongeveer 1200 Nederlanders wachten op een nieuw orgaan. Daarnaast gaan er per jaar 150 mensen op de wachtlijst dood omdat er geen geschikte donor beschikbaar is. België is in tegenstelling tot Nederland een koploper wat betreft het aantal donoren. Sinds 2003 is het aantal met 50% gestegen, en in 2013 hebben maar liefst 411 mensen hun organen afgestaan. De wachtlijsten blijven ook stabiel, en het sterftecijfer op die wachtlijsten is sinds 2003 al met dertien procent gedaald. Orgaandonatie blijkt in ons land een regelrecht succes te zijn.
Natuurlijk mag niet iedereen zomaar doneren. Orgaandonatie is immers enkel toegestaan als de donor medisch geschikt is en als de organen gezond zijn. Aangetaste organen van rokers, alcoholisten en druggebruikers worden dus niet geregistreerd. Daarnaast is ook overlijden in een ziekenhuis een voorwaarde. Mensen die sterven tijdens een auto-ongeval of vlucht, komen niet in de aanmerking.
Eén donor kan, als hij alle organen kan doneren, de levens redden van acht mensen. Zijn hart, twee nieren, beide longen, de lever, de alvleesklier en dunne darm worden tijdens de donatieprocedure uit het lichaam gehaald en toegewezen aan een patiënt die wacht op een transplantatie. Maar het komt zelden voor dat alle organen van een overledene nog gezond en volwaardig functioneren. Daarom doneert een donor gemiddeld drie organen, die onder drie verschillende zieken worden verdeeld. Jaarlijks redden orgaandonoren op deze manier de levens van maar liefst 1200 mensen.
Een donor kan er ook zeker van zijn dat de gedoneerde organen in goede en veilige handen vallen. Enkel urgente patiënten met een acute ziekte komen in aanmerking voor donatie. Zo worden rokers, alcoholisten en drugsverslaafden die een transplantatie nodig hebben niet op de wachtlijst geplaatst zolang zij nog roken, drinken of drugs gebruiken. 
Toch is een deel van de bevolking niet overtuigd van de positieve punten van orgaandonatie. Slechts iets meer dan de helft van de Belgische bevolking zou bereid zijn zijn organen vrijwillig af te staan na overlijden, wat betekent dat iets minder dan de helft dit niet zou doen. Vaak gaat deze afwijzing gepaard met persoonlijke redenen, zoals bijvoorbeeld de angst dat er gesneden wordt in het lichaam, of de vrees dat de donor nog niet dood is als de donatieprocedure van start gaat. Dit zijn angsten waar je tijdens de donatie zelf niks van ondervindt, dus dit zijn ook geen volwaardige redenen om nee te zeggen tegen orgaandonatie. Wel is het begrijpelijk dat bepaalde gelovige personen hun organen niet willen afstaan voor donatie, omdat bij sommige religies en geloofsovertuigingen er kritisch nagedacht wordt over het intact zijn en blijven van het lichaam na de dood. Zo ontstaat er geen scheiding tussen lichaam en ziel, en blijft de ziel mooi in het lichaam opgesloten. Deze mensen kunnen natuurlijk bezwaar maken tegen de automatisch geregistreerde orgaandonatie.
Kortom, de automatische registratie mag niet geschrapt worden, want het is belangrijk dat er zoveel mogelijk orgaandonors beschikbaar zijn. Als donor ben je er ook zeker van dat je organen in veilige handen zijn, en je kan letterlijk levens redden. Duizend levens hangen per jaar af van donatie, dus denk tweemaal na voor je besluit je organen niet te doneren.