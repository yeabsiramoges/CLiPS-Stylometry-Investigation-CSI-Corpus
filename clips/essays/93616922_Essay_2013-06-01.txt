In de quiz 'De slimste gemeente' op Vier luidde een vraag als volgt: 'Wie zijn de twintig best betaalde voetballers?' De antwoorden volgden al snel: Ronaldo, Messi, Beckham, Kaka, ... Het bedrag dat voetbalclubs aan sterspelers spenderen reikt tot duizenden en soms zelfs miljoenen euros. Ook op lager niveau vloeit het geld rijkelijk wanneer voetbalclubs spelers kopen en verkopen. De sterspelers zelf hebben bovendien ook niet te klagen over hun loon.  We zouden dus al snel de conclusie kunnen maken dat voetballers alleen maar voetballen voor het geld.
Ten eerste is het een feit dat topsport heel wat tijd en energie vergt. Die tijd kan je toch alleen maar opbrengen voor je sport als er ook passie is. Topsporters of sporters met een degelijk niveau stoppen heel wat uren in hun hobby. Die tijd in de sporthal, op het voetbalveld of op de piste kun je alleen maar opbrengen voor je sport als je echt gepassioneerd bent door wat je doet. Om je streefdoel te bereiken moet je heel wat laten. Je kunt niet uitgaan, je moet op je eten letten, je moet bijna dagelijks gaan trainen. Sport op een degelijk niveau vraagt heel wat van je leven. Het is een cliché, maar sporten vereist wel zeker bloed, zweet en tranen. John Miles zingt 'music was my first love and it will be my last'. Sporters in hart en nieren hebben net hetzelfde gevoel, maar dan bij sport.
Ten tweede is de sport die je kiest een belangrijke factor. Als je gepassioneerd bent door dans, ga je niet zozeer uit zijn op geld, aangezien er weinig geld mee te verdienen valt. Jonge voetballers weten dat als ze een bepaald niveau bereiken een aardige som kunnen verdienen. Dan is het in zekere zin ook wel te begrijpen dat zij stiekem dromen om van hun hobby hun beroep te maken. Als ze daarnaast écht talentvol zijn, kunnen ze makkelijk een luxeleven leiden. Het is dus volstrekt normaal dat je als voetballer graag rijk wordt door je sport. Dat is zeer mooi meegenomen. 
Als je kinderen hebt en het zijn jongens, dan stuur je ze best naar de voetbalsschool. Je hoeft helemaal geen topspeler te zijn om veel geld te verdienen met het voetbal. Een goed voorbeeld zijn mijn neven. Beiden spelen ze in tweede provinciale in de plaatselijke voetbalclub. Niet slecht, maar zeker geen topvoetbal. Ze trainen een à twee keer per week. Toch verdienen ze zelfs geld als ze een match verliezen. Een beetje gek, vind je niet? Zelf speel ik volleybal. We trainen drie keer per week en spelen drie klassen hoger dan de voetbalclub. Toch moet je niet geloven dat het geld bij ons zo vlotjes binnenrolt, integendeel. Een voetballer met een beetje talent daarentegen zal al snel een extra centje bijverdiend hebben. 
Toch lijkt het vreemd dat men speciaal gaat voetballen voor het geld. Zou het niet eerder iets psychologisch zijn. Mijn kleine neefje gaat wielrennen, omdat hij fan is van Tom Boonen. Zouden andere kinderen dan niet gaan voetballen, omdat ze fan zijn van Messi. Een kind doet tenslotte iets wat hij graag doet en niet zozeer omdat het veel geld verdient. Uitzonderingen zullen er echter altijd zijn. Je hebt altijd wel van die kleine etters die zeggen dat ze later veel poen willen scheppen. Bij de meeste kinderen zit het wel snor. Ze kiezen een sport, omdat ze die graag doen, omdat ze opkijken naar hun idool. 
Voetballers zijn inderdaad echte rolmodellen geworden. We mogen dus ten slotte het gecommercialiseerde karakter van het voetbal niet vergeten. Het is een sport die de media zeer sterk belichten. Handbal, ballet, badminton, ... er is nog een hele rist van sporten die nauwelijks in de belangstelling staan en ook minder beoefenaars telt. Er is dus wel degelijk een reden voor het feit dat voetbal een van de meest beoefende sporten is. 
Kortom, een sport kies je op basis van interesse en niet op basis van status of loon. Je moet het graag doen. Toch kan de media-aandacht heel wat invloed uitoefenen. Dit heeft echter nog steeds niet tot gevolg dat men gaat voetballen voor het geld. Zonder passie kom je nergens. Laat die voetballers maar lekker veel geld verdienen, ik speel liever volleybal, geld of geen geld! 