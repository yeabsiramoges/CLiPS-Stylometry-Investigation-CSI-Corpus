Literaire kwaliteit of ‘slechte’ boeken?
De ambities en tegenslagen van Manteau.

1. Inleiding

In de geschiedenis van de Nederlandstalige letterkunde, is de naam Angèle Manteau (1911-2008) niet weg te denken. Deze dame heeft met haar uitgeverij een stempel gedrukt op de Vlaamse uitgeverswereld. Ze had ambitie om literair kwaliteitsvolle Nederlandstalige literatuur te publiceren en om een Vlaamse waardige tegenhanger te zijn van de bekende Nederlandse uitgeverijen. Helaas kende Manteau tijdens haar carrière veel tegenslag die haar plannen teniet deden. Welke tegenslagen waren hier verantwoordelijk voor? Ik heb me voor deze onderzoeksvraag gebaseerd op werken van Kevin Absillis, professor aan de Universiteit Antwerpen, die in het kader van zijn doctoraat onderzoek deed naar literaire uitgeverijen in Vlaanderen, met focus op Uitgeverij A. Manteau. Ik bespreek kort de oprichting en de carrière van Manteaus uitgeverij. De focus zal verder liggen op de katholieke verzuiling en diens invloed op de boekenmarkt. Vervolgens zal ik een hoofdstuk wijden aan de rivaliteit met de Nederlandse concurrenten.  
2. De niet-confessionele uitgeverij Manteau in Vlaanderen

Angèle Manteau richtte in 1938 als Waalse vrouw de Vlaamse literaire uitgeverij A. Manteau op. In die tijd beheersten Vlaamsgezinden de boekenmarkt. Voor hen was literatuur een middel om de Vlaming, op cultureel en politiek vlak, tot emancipatie te leiden. De meerderheid van de Vlaamsgezinde uitgevers en hun lezers waren vaak zeer katholiek. Manteau onderscheidde zich van andere Vlaamse uitgeverijen door niet aan te leunen bij een politieke of katholieke zuil. Ze verkoos zich politiek neutraal op te stellen en zich te concentreren op de literaire kwaliteit van Nederlandstalige literatuur. (Absillis, 2005: 15-17)

In de jaren twintig ontmoette ze Alexander Stols, een jonge Maastrichtse drukker-uitgever die zich in Brussel had gevestigd en een internationale reputatie had opgebouwd. Als zijn secretaresse kwam Manteau in het boekenvak terecht. Nadat Stols zich vanwege financiële problemen genoodzaakt zag terug te keren naar Maastricht, nam Manteau zijn voorraden en zijn kantoor over. Onder de naam Algemeene Importboekhandel A. Manteau begon ze in 1932 haar boeken aan te bieden bij verschillende boekhandelaren. Zowel haar wilskracht en ambitie als haar vrouwelijke charmes vielen in de smaak. Het was slechts een kwestie van tijd vooraleer Vlaamse en Nederlandse uitgevers met haar wilden samenwerken. Na zes maanden werd de jonge boekhandel de exclusieve vertegenwoordiger van het fonds van de H.P. Leopolds Uitgeversmaatschappij, die onder leiding van Robbert Leopold aanzien kreeg in het Nederlandse uitgeverslandschap. (Absillis 2005: 15-17; 2008: 122-123)

Het duurde niet lang voordat Manteau zich naast de distributie ook zou toeleggen op het uitgeven van boeken. Eerst deed ze dat in samenwerking met Nederlandse uitgevers als Van Rossum en  J.M. Meulenhoff. Ten slotte zou ze op volledige zelfstandige basis boeken uitgeven dankzij een startkapitaal dat haar ter beschikking werd gesteld door zakenpartner Robbert Leopold. Het sluiten van dit partnerschap had voor hem ook enkele voordelen. Leopold wou via het bedrijf van Manteau vaste voet aan de grond krijgen in Vlaanderen, waar de markt op dat moment in volle expansie verkeerde. Hij kreeg hier tevens het voordeel dat de financiële lasten gedeeld werden bij het investeren in literaire projecten.  (Absillis, 2005: 17; 2008: 123-127)

Ondanks haar ambities nam Manteau een voorzichtige start wat haar niet veel inkomsten opbracht. Haar uitgeverij was nogal terloops ontstaan en vanwege haar beperkte budget was enige behoedzaamheid noodzakelijk. Tussen 1938 en 1940 bracht ze maar 25 titels uit, waarvan de meeste in coproductie met Nederlandse uitgeverijen. Dit was niet ongewoon. Vlaamse auteurs met naam vestigden zich voornamelijk bij Nederlandse firma’s. Het opbouwen van een literair fonds in Vlaanderen was hierdoor moeilijk. Manteau kon zich geen risico’s veroorloven en besloot haar netwerk in de uitgeverijwereld zoveel mogelijk uit te spelen. (Absillis, 2005: 19; 2008: 128)

In haar zevenentwintigjarige loopbaan aan het hoofd van haar zelfstandige, in Nederlandstalige literatuur gespecialiseerde uitgeverij, heeft Angèle Manteau haar stempel gedrukt op de geschiedenis van de Vlaamse literaire uitgeverijen. Toch slaagde ze niet in haar opzet: er kwam geen doorbraak van het Vlaamse boek na de Tweede Wereldoorlog en wegens aanhoudende financiële problemen kon ze zich niet houden aan haar voornemen om enkel kwaliteitsvolle literatuur uit te geven. Ze verkocht veel werken die allesbehalve prestigueus waren, zodat ze de opbrengsten vervolgens kon gebruiken voor het uitbrengen van kwaliteitsvolle literatuur. (Absillis, 2009: 534)

Begin jaren zestig ging Manteau een samenwerking aan met Wilhelmus van Hoeve. Hij werd meerderheidsaandeelhouder in ruil voor financiële hulp. Zo werd de hele firma van Manteau gereorganiseerd. Desondanks besloot Manteau om in 1970 een carrièreswitch te maken. Ze verliet haar kantoren om opnieuw aan de slag te gaan bij Elsevier in Amsterdam. (Absillis, 2005: 22 ; 2009: 534-535)

3. De rol van de katholieke verzuiling in de Vlaamse boekenmarkt

Hoewel het bedrijf van Angèle Manteau een belangrijke plaats bekleedde binnen het Vlaamse literaire veld, kreeg de eigenares toch te maken met financiële problemen. Na de Tweede Wereldoorlog stortte de boekenmarkt in en gingen verschillende firma’s failliet. De jaren na de oorlog lieten ook hun sporen na op de uitgeverij van Manteau, die maar met moeite stand wist te houden. (Absillis, 2007: 158 ; 2009: 534)

Manteau weet de slechte verkoop van haar publicaties in de jaren vijftig aan de druk en de invloed die de katholieke zuil uitoefende op de Vlamingen. Haar politiek neutrale en vrijzinnige literatuur zou door Boekengids, een tijdschrift gestart door het Algemeen Secretariaat van Katholieke Boekerijen, met de grond gelijk gemaakt worden. In dit tijdschrift werden recent verschenen publicaties beoordeeld. De publicaties die Manteau uitgaf stemden niet overeen met de kerkelijke leer waardoor de handelaren en lezers uit angst haar boeken ontweken. Dit hoofdstuk bespreekt eerst de oprichting en geschiedenis van het Algemeen Secretariaat van Katholieke Boekerijen. Vervolgens wordt er gefocust op de invloed van het tijdschrift Boekengids zelf. (Absillis, 2007: 159)

3.1. Oprichting en geschiedenis  van het Algemeen Secretariaat van Katholieke Boekerijen

Er waren geen wettelijke middelen om boeken te corrigeren, maar toch slaagde de katholieke zuil erin om alles wat het geloof van de katholieke Vlamingen zou kunnen schaden buiten hun bereik te houden. Dit betrof de distributie van boeken die botsten met de katholieke leer. Om in dit ideaal te slagen werd door priester Joris Baers, op verzoek van Kardinaal Mercier en met de steun van het Katholiek Vlaams Congres, in 1922 het Algemeen Secretariaat voor Katholieke Boekerijen (ASKB) gesticht. Deze organisatie gaf cursussen aan katholieke bibliothecarissen, had een eigen boekhandel waar de aangesloten bibliotheken hun boeken vandaan haalden en had zelfs een eigen uitgeverij, De Leeslust, gespecialiseerd in ideologisch betrouwbare lectuur. (Absillis, 2008: 153)

Het ASKB gaf ook het alfabetisch gerangschikte naslagwerk Lectuur-Repertorium uit. Dit naslagwerk bevatte bio- en bibliografische informatie over auteurs uit zowel binnen- als buitenland en gebruikte dezelfde morele codes als Boekengids, waarover later meer. Beide dienden als leidraad voor het aankoopbeleid van katholieke boekverkopers en bibliothecarissen. (Absillis, 2008: 154)

Er waren nog andere katholieke instanties die een belangrijke rol speelden in de boekenmarkt, zoals het Davidsfonds en De Vlaamse Boekencentrale. Deze instanties hadden een belangrijke culturele functie, nochtans hadden ze op literair gebied weinig aanzien. Ze brachten zedelijke brave lectuur, geschreven door auteurs die enkel in eigen parochie werden gewaardeerd. Het was niet de stempel van échte literatuur waardig. Hetzelfde geldt voor de uitgeverijen binnen de socialistische en liberale zuilen, die op kleinere schaal werkten dan de katholieke instanties. (Absillis, 2008: 155)

3.2. De invloed van Boekengids

Boekengids werd in 1923 gelanceerd door Joris Baers. Het bibliografische tijdschrift  werd maandelijks door het ASKB uitgegeven. Zoals hierboven al vermeld, was het doel van Boekengids een leidraad te vormen voor de katholieke bibliothecarissen en boekhandelaren, om er zo voor te zorgen dat de katholieke Vlamingen geen 'slechte' boeken aankochten. In het tijdschrift werden de publicaties die in Vlaanderen op de markt kwamen, beoordeeld in hoeverre ze overeenstemden met de katholieke leer of zich er tegen verzetten. (Absillis, 2007: 160)

De redactie had een zedelijk-morele code voorzien om aan te duiden hoe geschikt een publicatie was voor Vlaamse katholieke lezers. In het onderstaande kader heb ik de codes die ze gebruikten om tegenstrijdige literatuur aan te duiden in een tabel gezet. (Absillis, 2007: 159)

code	betekenis 	extra toelichting
I	verboden lectuur	
II	streng voorbehouden lectuur	a) slechts bij uitzondering 
b) om gegronde redenen
c) mocht door welgevormde lezer wel gelezen worden
III	voorbehouden lectuur	wegens bepaalde passages of grondgedachten niet geschikt voor alle volwassenen, maar wel voor gevormde volwassenen
IV	voor volwassenen	
V	alle lezers	
VI	jeugdlectuur	
Ac	anti-christelijke/anti-katholiek	
S	socialistisch	
L	liberaal	
N	storend neutraal	


Volgens Angèle Manteau werd haar ‘vrijzinnige’ fonds gesaboteerd door de katholieke pers. De vraag is echter hoe invloedrijk het ASKB nog was in de jaren vijftig, toen de ‘modernisering’ al volop aan de gang was. De jaren vijftig worden vaak voorgesteld als een grijze periode waarin niets revolutionairs gebeurde met de Vlamingen als brave katholieken die getrouw de voorschriften van de katholieke leer volgden. Ondanks het gebrek aan studies over de leescultuur in Vlaanderen, wordt dit clichébeeld als vanzelfsprekend aanvaard.  (Absillis, 2007: 161-162)

Uit cijfers (Wellens 1974: 35) blijkt dat een vierde van de titels die in de jaren vijftig werden gepubliceerd onder de noemer ‘verboden lectuur’ vallen. De negatieve beoordeling van Boekengids zorgde voor een slechte ontvangst bij de handelaars, maar uiteindelijk had het ASKB geen juridische bevoegdheden om de boeken preventief te censureren. Al bewijzen de cijfers dat de boeken op minder grote schaal verkocht konden worden, toch kunnen we de oorzaak van Manteaus slechte verkoop niet alleen op Boekengids afschuiven. Ontspanningslectuur met een happy end en pulpuitgaven gingen overigens, ondanks hun slechte beoordelingen in Boekengids, wél als zoete broodjes over de toonbank. Hieruit kunnen we dus concreet afleiden dat Manteaus beweringen niet helemaal kloppen. De Vlaamse lezers hadden veel belangstelling voor de ‘slechte’ boeken, ondanks het clichébeeld van het overtuigd katholiek Vlaanderen in de jaren vijftig. De geringe verkoop van de nieuwe uitgaven van Manteau zijn meer te wijten aan het feit dat ze niet voldeden aan de noden van het Vlaams leespubliek. In Nederland hadden ze ook geen interesse in het werk van Manteaus nieuwe auteurs. (Absillis, 2007: 165-169)

Pas aan het einde van de jaren vijftig ontstond een breder publiek voor de nieuwere auteurs en hun melancholisch getinte boeken. Tegelijkertijd werd het voor het ASKB duidelijk dat het nooit zou slagen in zijn opzet alle anti-katholieke en slechte boeken van de markt te weren. Het ASKB ging stilaan minder repressief optreden en eerder vrijblijvend adviseren, waarbij de keuze om een boek te lezen volledig bij de Vlaamse lezer lag. (Absillis, 2007: 169-170)

4. Rivaliteit met Nederlandse uitgeverijen

Bij de oprichting van haar bedrijf stelde Angèle Manteau verschillende doelen voor op. Ze wilde niet alleen nieuw schrijftalent ontdekken, maar ook proberen de kloof tussen Nederlandse en Vlaamse literatuur te overbruggen. Haar eerste stap om dit ideaal te bereiken was de oprichting van het tijdschrift Werk, in 1939, met een samengestelde redactie van jonge schrijvers uit Vlaanderen en Nederland. Hierin werden zowel Nederlandse als Vlaamse bijdragen opgenomen. Helaas werd het blad door onderlinge conflicten in de redactie al na amper een jaar opgedoekt. (Absillis, 2005: 18)

In het begin van Manteaus carrière was ze afhankelijk van Nederlandse zakenpartners. Toen de concurrentie met Nederland wegviel tijdens de Tweede Wereldoorlog braken betere tijden aan voor haar uitgeverij. In tegenstelling tot Nederland, waar de boekproductie strikt gecontroleerd werd door de Duitsers, werd de boekhandel in België tamelijk ongemoeid gelaten. Ondanks de Duitse bezetting, vielen de maatregelen in verband met de literatuur goed mee. Publicaties van politieke of militaire strekking moesten aan een Duitse bevelhebber worden voorgelegd ter goedkeuring, maar er werd verre van streng opgetreden door het Duitse censuurapparaat. (Absillis, 2005: 20; 2009: 87)

Manteaus uitgeverij kon de hele Vlaamse boekenmarkt inpalmen en werkte zich op tot belangrijkste Vlaamse literaire uitgeverij. Auteurs die voor de oorlog nog een contract hadden bij een Nederlandse uitgeverij, zoals Willem Elsschot en Gerard Walschap, gingen graag hun geluk beproeven bij een Vlaamse uitgever. Alle Nederlandse contracten die Manteau bezat, werden optimaal gebruikt zodat ze extra kapitaal had voor haar groeiende fonds. (Absillis, 2005: 21)

Na de oorlog hadden de contracten moeten zorgen voor de grote doorbraak van het Vlaamse boek. Het tegendeel was waar. De financiële reserves waren op en België verkeerde in een economische crisis. De prijs van de boekproductie steeg enorm wegens de papierschaarste waardoor de Vlaamse boekenmarkt onstabiel werd. Ook werd de vraag naar literatuur minder door de wederopbouw en de komst en herintreding van andere luxueuzere vrijetijdsbestedingen. Nederland herstelde vlug van de nasleep van de oorlog en domineerde in een mum van tijd de Vlaamse boekenmarkt weer. Niet alleen overlopers Willem Elsschot en Gerard Walschap keerden terug naar hun eigen Nederlandse uitgevers, maar ook Manteaus debutanten verlieten haar fonds om uit te wijken naar Nederland.  (Absillis, 2005: 25-26)
5. Conclusie 

Ondanks het hoopvolle vooruitzicht tijdens de eerste jaren van het bestaan van Manteaus uitgeverij, waren haar ambities niet opgewassen tegen de financiële moeilijkheden die de periode na de Tweede Wereldoorlog met zich meebracht.  Tijdens de jaren vijftig beschouwde Manteau Boekengids als de oorzaak voor de slechte verkoop van haar boeken. Desondanks bleek de invloed van Boekengids en de katholieke organisatie ASKB minder dwingend dan Manteau deed uitschijnen. De Vlaamse lezers kozen voornamelijk zelf hun boeken en die van haar voldeden niet aan hun noden. Daar komt ook nog bij dat haar concurrenten uit Nederland, die tijdens de oorlog buiten spel waren, zich snel wisten te herstellen en de boekenmarkt in Vlaanderen weer domineerden. Manteau verloor hierdoor enkele auteurs en de kans om zich op te werken tot een evenwaardige tegenhanger van haar Nederlandse collega’s. Haar carrière eindigde ironisch door uiteindelijk af te stappen als hoofd van haar Vlaamse bedrijf en zelf bij een Nederlandse uitgeverij te gaan werken.
