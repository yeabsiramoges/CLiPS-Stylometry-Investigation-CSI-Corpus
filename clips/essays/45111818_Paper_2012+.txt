1.	INLEIDING
In deze paper is het de bedoeling na te gaan welke gevolgen de opgang van de digitale media precies heeft gehad op het gebruik van Engels in jongerentaal. Daaraan gekoppeld gaan we ook dieper in op de vraag of de Engelse invloed nefast is voor de spellingsvaardigheden van de Vlaamse jongeren. Jongerentaal evolueert voortdurend en blijft daarom een actueel thema binnen taal(problematiek). Observaties en recente onderzoeken leren ons hoe Nederlandstalige, met andere woorden Vlaamse en Nederlandse  jongeren vatbaar zijn voor Engelstalige invloeden van buitenaf, onder andere via de relatief recente, drastische opkomst van de digitale media. 
2.	JONGERENTAAL IN DE ‘COMPUTERGENERATIE’
2.1.	DEFINITIE JONGERENTAAL
Wat is jongerentaal nu net? Jongerentaal is het informele taaltje dat jongeren onderling op dagelijkse basis gebruiken om informeel met elkaar om te gaan. Het is een taaltje dat per definitie afwijkt van de standaardtaal. Dat doet het om zich te onderscheiden van de oudere generaties. Jongerentaal staat nooit stil. Naarmate de jongeren ouder worden, gaan de jongere generaties zich weer profileren door een eigen repertoire aan woorden en uitdrukkingen te lanceren als 'hét nieuwe taaltje'. Er worden continu nieuwe woorden geïntroduceerd, woorden die 'in' en 'cool' moeten zijn. “Door de link van deze taalsoort [straattaal, Mampaey] met het Engels en de communicatiemedia,  zijn de conventies en betekenissen algemeen bekend bij jongeren door het hele land [Nederland, Mampaey] “, stelt Brouwer (2011: p11). Ouderen worden daar traditioneel zo consequent mogelijk buiten gehouden. 
Onder andere de reclame-industrie blijft niettemin onverschrokken proberen toegang  te vinden tot de leefwereld van jongeren door in hun reclamecampagnes al dan niet subtiel in te spelen op de jongeren hun eigen taaltje. De tijd dat er enkel Standaardnederlands werd gesproken op de televisie is helemaal voorbij en dat geldt nog meer voor de reclame op televisie. Brouwer (2011: p12) illustreert dit met een voorbeeld uit een reclamecampagne van Kitkat. In 2006 kwam Kitkat uit met een bekend voorbeeld van chat- en sms-taal  in reclame: een reclamecampagne voor jongeren die helemaal in sms-taal is opgesteld. (Brouwer, 2011: p11) (zie bijlage 1) Enkele voorbeelden van jongerentaal zijn:

(1)	is wel nice als het zo aant sneeuwe is (Vandekerckhove, forthcoming: p7) 
(2)	Mega chillen after school (Brouwer, 2011, p1)
(3)	want ik loop al vanaf half 3 me n smile rond (Vandekerckhove, forthcoming: p7)
(4)	zin face is lik zo dik (Vandekerckhove, 2009: p37) 

2.2.	JONGERENTAAL EN STRAATTAAL
Vandaag de dag wordt jongerentaal onder meer geassocieerd met straattaal. Er moet daarbij echter rekening gehouden worden met een nuanceverschil. Straattaal is een subtype van jongerentaal. Het is een soort bricolagetaal die woorden leent uit de verschillende talen in de straat. Naast Engels gaat het hier dus ook over Arabisch, Turks en in Nederland ook Surinaams. (van Boekel, 2012: p7)
2.3.	DE ‘COMPUTERGENERATIE’
De huidige jongerengeneratie wordt wel eens de computergeneratie of de millenniumgeneratie genoemd. Het is de generatie die de digitale opgang van dichtbij heeft kunnen meemaken. Ze zijn erin opgegroeid. De oudere garde heeft minder voeling met die digitale wereld omdat de overgang van maatschappijtype behoorlijk snel is gegaan. Wanneer die oude garde in contact kwam met Engels was dat vooral in professionele of wetenschappelijke context. Uit onderzoek van Jousmäki (2011: p86) naar de attitudes van Finnen op de Engelse invloed, bleek dat jongeren positiever tegenover het Engels stonden dan oudere participanten. De huidige jonge generatie wordt overstelpt met entertainmentsmogelijkheden en lijkt bijgevolg een soort entertainmentsluiheid te hebben aangekweekt, wat problemen geeft wanneer ze zich moeten concentreren. Jongeren hebben, reeds op jonge leeftijd, te allen tijde een smartphone, psp, iPod, televisie, afstandsbediening of computer bij de hand die meteen paraat staat wanneer de verveling toeslaat. Er steken zelfs fenomenen als een facebookverslaving de kop op. Ieder moment van de dag staan jongeren in contact met het internet. Kinderen en adolescenten blijken minder en minder in staat te zijn om zich te amuseren zonder digitale media. Ze zijn het gewoon geworden om elke seconde van de dag entertaind te worden. Ook televisie als medium is zich met de tijd meer en meer gaan focussen op een jonger doelpubliek, net als de reclame-industrie. 

3.	GROEIENDE ENGELSTALIGE INVLOED 
3.1.	ENGELS IN DE MEDIA 
3.1.1.	FILMS, GAMES, TELEVISIEPROGRAMMA’S, …
De groei van Engels als wereldtaal heeft invloed op media over heel de wereld. Vooral de Engelstalige filmindustrie bereikt ons, meer dan bijvoorbeeld films uit de Bollywood filmindustrie, die daarom niet minder productief is. Van Boekel (2012: p4) stelt dat “tijdens de 19e eeuw de Britse kolonisatie ervoor zorgde dat het Engels verspreid werd over heel de wereld. Dankzij de economisch oppermachtige positie van de Verenigde Staten en de dollar heeft het Engels zijn gunstige positie steeds weten te behouden.” Engels is een taal die gegroeid is als een van dé talen waarmee je je begrijpbaar kan maken over heel de wereld. Een bijkomende reden voor deze groei  is de toenemende globalisatie, maar dat ligt buiten het vooropgestelde onderwerp van deze paper. Films, games, televisieprogramma’s en series worden massaal geïmporteerd. Meer dan in onze buurlanden worden deze eerder ondertiteld dan gedubd, waardoor de Engelse taal in haar originele vorm behouden blijft. In hun vrije tijd komen jongeren zo al op jonge leeftijd en op dagelijkse basis in contact met Engels.  In van Boekels (2012: p23) onderzoek werd vastgesteld dat Nederlandse programma’s met Nederlandse namen (bv. “Goede Tijden Slechte Tijden”, “Wie is de Mol”, “Expeditie Robinson”) niet minder worden bekeken omdat ze Nederlandse namen hebben. Bij het programma ‘Get the Picture’ als voorbeeld daarentegen, gaven de studenten toe dat als het de Nederlandse naam ‘Raad je Plaatje’ zou hebben, het hen minder zou aanspreken. Engelse titels klinken volgens hen toch “toffer” en “gewoon leuker” (van Boekel, 2012: p23). Het programma hoeft daarom geen internationaal doelpubliek te hebben. Omdat ze er regelmatig mee in contact komen in games en op televisie, wordt Engels bij jongeren dus almaar minder als vreemde taal gezien. 

3.1.2.	ENGELS IN INSTANT MESSAGING EN SOCIALE MEDIA
We merken steeds meer dat de digitale wereld een bron van nieuwe woorden is. Bloggen, googlen, enz. zijn daar enkele voorbeelden van. Ook zien we de typische hashtag van Twitter (#Engelsinsocialemedia), die zegt in welke context men je bericht moet plaatsen, zich stilaan ook buiten Twitter begeven. Sms’en, chatten en communiceren via sociale media als Facebook of Twitter gebeurt meestal snel, compact en spontaan. Behalve misschien de limiet op de hoeveelheid lettertekens die een bericht mag bevatten, zijn er nagenoeg geen regels in het opstellen van zo een bericht. Daardoor wordt de compactheid van de informatie belangrijker. Jongeren blijken om die reden, naast expressieve emoticons en spreektaal, hun toevlucht te zoeken tot afkortingen en ellipsen (“ben naar de winkel”). Het repertoire aan afkortingen in chattaal en Instant Messaging is erg uitgebreid maar belangrijk daarbij is dat de recipiënt begrijpt wat er bedoeld wordt. Zoals vermeld in 2.3 staan jongeren bijna voortdurend in contact met het internet en zo ook met de rest van de wereld. Het Engels speelt ook op dat platform de rol van wereldtaal. Het aantal Engelstalige chatters is bovendien recht evenredig met het aantal sprekers van de taal. Engelse taal is daarom ook wereldwijd in grotere getale aanwezig dan de Nederlandstalige. Daaruit volgt dat chatconventies in het Engels een groter draagvlak hebben en zo gemakkelijk hun weg vinden naar de Nederlandstalige chatspeak. In Vandekerckhoves onderzoek (2009: p37) wordt gesteld dat de chattende jongeren via het Engels aansluiting vinden bij de internationale of mondiale chat- en jongerencultuur. Het corpus bevat vooral veel éénwoorduitingen in het Engels. Ze fungeren doorgaans als korte antwoorden op een uiting van hun gesprekspartner. Voorbeelden zijn yes (“ja”), why (“waarom”) and nope (informeel: “nee (hoor)”). Soms wordt de spelling aangepast aan het Nederlands. We vinden bv. baaj voor bye (“tot ziens”, “dag”), jes voor yes. In andere gevallen worden Engelse woorden in de Nederlandse zinnen ingevoegd, waarbij het Nederlands altijd de basistaal blijft (Vandekerckhove, 2009: p37). Daarnaast is het ook geen uitzondering om afkortingen als 4ever, plz, etc. en acroniemen (Vandekerkchove, 2009: p31) als omg (oh my god), ily (I love you), lol (laughing out loud) etc. in Nederlandse chatsessies aan te treffen. Zulke afkortingen bestaan ook in het Nederlands, bijvoorbeeld egt (echt), zjg (ik zie je graag), etc., maar in deze paper behouden we de focus op de Engelse invloed. De invloed van Engels is dus ook in sociale media merkbaar maar op een meer interactieve manier.  De jongeren horen en lezen behoorlijk wat Engels op televisie, in games en gaan het ook gebruiken wanneer ze praten of chatten met elkaar.

3.2.	HET EFFECT VAN ENGELS OP HET DAGELIJKS INFORMEEL TAALGEBRUIK IN JONGERENTAAL EN DE SPELLING DAARVAN
3.2.1.	VERNIEUWDE TAAL-, SPELLINGS- EN COMMUNICATIEMENTALITEIT VAN JONGEREN 
De huidige jonge generatie die opgegroeid is in een almaar meer digitale wereld geniet via die media een uitgebreid contact met de Engelse taal. Het Engels gaat op die manier, meer dan welke andere taal ook (inclusief het Frans, dat lang een dominante positie innam ten opzichte van het Nederlands), deel uitmaken van de leefwereld van die jongeren. 
Op de vraag of Engels ten koste gaat van het Nederlands antwoordden de participanten in van Boekels onderzoek met “Soms weet ik het Nederlandse woord niet eens meer” en “Dan komt het niet eens in me op het Nederlandse woord te gebruiken” (van Boekel, 2012: p22). Het feit dat de Engelse invloed soms zelfs niet meer opvalt, bewijst nogmaals dat Engels voor jongeren in zekere mate geen vreemde taal meer is. Wat het uitdrukken van gedachten en gevoelens betreft, gaan we op zoek in ons opgeslagen lexicon. Wanneer Engels in dat lexicon een prominente plaats krijgt, is het niet meer dan logisch dat Engelse woorden ons even snel (of soms sneller) te binnen springen. Net omdat het Engels meer onderdeel wordt van jongeren hun leefwereld, gaan ze dat Engels bewust dan wel onbewust mengen met hun eigen Nederlandse taal. Dat uit zich in het lenen van Engelse lexicale woorden of zelfs in het overnemen dan wel vernederlandsen van Engelstalige zinsconstructies en uitdrukkingen die in het Nederlands in principe niet grammaticaal correct zijn. Zo zie je wel eens aan het einde van een zin een “, you know” verschijnen of worden vrienden nageroepen met het letterlijk vertaalde “Zie je later!”, in navolging van het Engelse “See you later!” (Van den Braak, 2002: p15). Deze verschijnsels doen zich vooral voor wanneer jongeren onder elkaar praten maar niet alle jongeren maken nog een verschil in registers.

3.2.2.	HET FALEN VAN REGISTERWISSELS

Rotterdamse stadssocioloog Iliass El Hadioui (2010) observeerde dat “er jongeren zijn die gemakkelijk kunnen ‘switchen’ van straattaal naar standaardtaal maar dat het grote probleem is dat lager opgeleide jongeren die ‘switch’ niet kunnen maken.” (El Hadioui, 2010) Bij allochtone jongeren is die straattaal soms de enige variant van het Nederlands die ze geleerd hebben. Een andere belangrijke oorzaak in deze problematiek is echter nonchalance. Er lijkt zich bij de jongeren een bepaalde registernonchalance te ontwikkelen. Jongerentaal is een apart register, een informeel register voor het dagelijks communiceren tussen jongeren onderling. Wanneer jongeren niet meer het onderscheid gaan of willen maken tussen deze informele registers en registers waar een algemener Nederlands meer gepast is, wint jongerentaal op elk vlak aan invloed en dus ook op vlak van geschreven taal. De lijn tussen spreek- en schrijftaal vervaagt op grijze zones als sociale media (Facebook e.d.) en instant messaging (MSN, sms, etc.). Die tekenen doen zich ook voor in straattaal, zegt El Hadioui (2010):

Aanwijzende voornaamwoorden als die en dat worden structureel verkeerd worden toegepast. Straattaalsprekers zeggen haast alleen die: die meisje, die boek, die huis…. In de geschreven straattaal overtreden of negeren ze veel spellingregels van de standaardtaal: veel woorden worden verkort of anders geschreven. De oorzaak ligt vaak in het chatten. Onder invloed daarvan veranderen woorden van vorm: toch wordt tog, even wordt effe, hoe is het? wordt hoeist?  (El Hadioui, 2010)

Men schrijft zoals men spreekt, met alle inbreuken op de correcte Nederlandse spelling als gevolg. Registernonchalance blijkt dus uiteindelijk te leiden tot spellingnonchalance bij jongeren.

4.	CONCLUSIE
Engels neemt een belangrijke positie in binnen jongerentaal. Als wereldtaal wordt Engels meer en meer gebruikt voor grensoverschrijdende communicatie. In dat opzicht neemt Engels nog meer een kernpositie in binnen de digitale wereld van internet, sociale media en commerciële media als televisie. Via dat medium krijgt Engels toegang tot de leefwereld van jongeren en gaan jongeren Engelse woorden, uitdrukkingen en heel specifiek ook afkortingen en acroniemen binnen chattaal opnemen in hun mentaal lexicon. Eens opgenomen in hun lexicon komen deze Engelse woorden, uitdrukkingen, etc. ook tot uiting in hun dagelijkse communicatie buiten de digitale context. En dat zou uiteindelijk kunnen leiden tot een meer verengelste standaardtaal wanneer die woorden steeds meer aanvaard geraken bij de algemene Nederlandssprekende bevolking. Jongerentaal blijft veranderen. Het is nu af te wachten in hoeverre de huidige verengelsing binnen jongerentaal zijn weg zal vinden naar ons algemeen Nederlands.
