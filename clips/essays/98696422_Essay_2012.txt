Reclameboodschappen verknallen ons kijkplezier, of toch niet?

Ik zit op het puntje van mijn zetel. Zonder mijn ogen van het televisietoestel af te wenden reik ik naar mijn drankje. De muziek bouwt op naargelang de spanning die bezit van mij neemt. Nietsvermoedend staat het slachtoffer te douchen. Voetstappen op de trap zijn hoorbaar. Een schaduw beweegt zich voort. De moordenaar neemt zijn mes en maakt zich klaar om toe te slaan. Het slachtoffer is zich van geen kwaad bewust. "Draai je dan toch om!" roep ik nog. De spanning is te snijden wanneer het mes de lucht in gaat, klaar om zich neer te storten in de rug van het slachtoffer. Het slachtoffer draait zich om, ziet het mes en gilt. En dan gebeurt datgene waarvoor ik vreesd. Steeds opnieuw word ik belaagd door het terugkerende logo met de jingle die een reclameblok aankondigt.

Iedereen heeft het al eens meegemaakt. Je kijkt gezellig een film maar wordt steeds onderbroken door reclameboodschappen die bovendien ook nog eens lang blijken te duren. Reclame verknalt voor veel mensen het kijkplezier en dit laten ze maar al te graag blijken met het bijhorende gezucht of gemopper. Ook is er een toename in de hoeveelheid reclame die we per onderbreking te verduren krijgen en lijkt het alsof reclame de rol van de film heeft overgenomen en vice versa. Maar wat als we geen reclame meer op de buis zouden krijgen? Zou dit ons kijkplezier aangenamer maken?

Ja zou een logisch antwoord zijn. Maar iedereen kan zich vergissen en hoewel ik zeker geen voorstander ben van reclame ben ik ook geen tegenstander. Hoewel een wereld zonder reclameboodschappen, die om de twintig minuten je film onderbreken, een utopie lijkt moet men toch gaan nadenken over de effecten op lange termijn. Met effecten bedoel ik niet de schadelijke impact van televisiekijken op het menselijk lichaam maar de effecten op de levenstijl van de mens en hoe ons gedragpatroon dan in het gedrang komt.

Ten eerste is reclame een zeer grote bron van inkomsten voor onafhankelijke zenders zoals VT4 of 2Be. In tegenstelling tot de zender één krijgen deze weinig of geen subsidies van de overheid. Om het mogelijk te maken om uitzendrechten te kopen voor nieuwe series of films zijn ze dus aangewezen zich te richten tot dat ene voordeel dat ze hebben namelijk het recht om reclame uit te zenden. Een afschaffing van reclame zou drastische gevolgen hebben voor deze onafhankelijke zenders waardoor ze ook geen nieuwe uitzendrechten kunnen kopen en jij dus ook geen film zou kunnen zien. Je kan het dus bekijken als een soort van wederzijdse dienst. De zender maakt gebruik van het recht om reclame uit te zenden en beloont je met een film of je favoriete serie.

Ten tweede blijft reclame nog altijd een bron van informatie. Aan de ene kant heb je reclame voor de nieuwe speculoospasta of reclame voor de laatste nieuwe BMW en aan de andere kant heb je reclame voor de betreffende zender zelf. Dankzij deze reclame wist ik bijvoorbeeld wanneer en op welke zender de finale van Inter tegen Bayern München plaatsvond of welke film ze momenteel in de bioscoop draaien. Ook al is een groot deel van de reclame puur gericht om je koopgedrag te stimuleren, toch is er een zekere behoefte aan. Het houdt je op de hoogte van alle nieuwtjes, het zet je aan tot ideeën en geeft je informatie over het totaalprogramma.

Ten derde is de mens een gewoontedier. Reclameblokken zitten ingeburgerd in onze levensstijl. Door reclame zijn we er niet van bewust dat we reclame ook nodig hebben. Een uur lang gefocust zijn op een film vergt toch wel enige uithouding van de mens en hier komt reclame dan als de redder. We kunnen onze concentratie vijf minuten laten rusten voor we er weer invliegen.

Ten slotte is er nog het belangrijkste voordeel van reclame namelijk de plaspauze. In bioscopen, waar er geen reclameblokken doorheen de film verschijnen, is het me al overkomen dat ik halverwege de film toch wenste dat er een plaspauze was. Snacks en drankjes gaan gepaard met film en dit kan zich, indien er geen pauze is voorzien, wreken op je. Deze situatie doet zich ook thuis voor. Je kijkt gezellig een film met een glaasje wijn of frisdrank of je eet wat chips. Indien je dan naar het toilet moet verwelkom je de reclame met open armen en hoef je niets te missen van de film. Ook als je zin hebt in een snack maar niets van de film wil missen geeft de reclame jou de gelegenheid om snel de keuken in te trekken voor een kleinigheidje.

Zoals ik eerder heb gezegd ben ik geen voorstander van reclame en ook geen tegenstander. Maar indien ik subjectief een oordeel moet vellen kom ik tot de conclusie dat reclame simpelweg nodig is voor het bestaan van de onafhankelijke zenders die ook wij nodig hebben ter ontspanning. Als de ene hand de andere wast zijn ze beiden schoon is hier een gepaste uitdrukking. Dus voor we moord en brand schreeuwen bij een reclameblok, laat ons eerst nadenken waarom men een reclameblok wordt uitgezonden. Als er toch reclame wordt gedraaid en je hebt echt geen zin in vijf minuten wachten, neem een boek en lees. En laat ons dan verder in alle spanning kijken hoe de held van de film de jonge naakte deerne red van een lugubere dood.
