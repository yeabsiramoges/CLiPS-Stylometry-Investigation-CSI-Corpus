Biofundamentalisme: een angstkreet
Boodschappen doe ik in de natuurwinkel in de buurt. Zo veel mogelijk seizoensgroenten uit eigen land, geen vlees. Schoonmaken gebeurt altijd met Ecover. Een auto heb ik niet. Wel een fiets met tassen, nog net geen bakfiets. Het huis is geïsoleerd, de tuin heeft een reservoir voor regenwater. Ik doe dus mijn best voor het milieu, draag mijn steentje bij. Of moet ik zeggen: mijn geweten is gesust? Want de vakantiebestemming dit jaar is Los Angeles. Al het goede werk  meteen teniet gedaan door de CO2-uitstoot van die ene vliegtuigreis. 
Kiwi's uit Nieuw-Zeeland, pitloze druiven uit Zuid-Afrika, het hele jaar door rijpe mango's, we vinden het allemaal maar normaal. En toch, ver in ons achterhoofd zijn we ons er van bewust dat het niet goed gaat met onze aardbol. En dat dat de schuld is van de menselijke soort. Maar voelen we ons eigenlijk zelf wel verantwoordelijk? Kijken we wel echt in eigen boezem? Of liever in die van de buurvrouw in haar terreinwagen die haar verwend kind afzet voor de schoolpoort ? Een vleeseter is trouwens voor meer CO2-uitstoot  verantwoordelijk dan iemand die elke dag naar zijn werk rijdt in een terreinwagen. Eigenlijk weten we van niks. Waar wordt onze mobiele telefoon gemaakt? Welk voedsel krijgen de kippen voorgeschoteld die ons ons zondags eitje moeten bezorgen? Kan u mij met zekerheid zeggen dat de kleren die u aanheeft niet door kinderen zijn vervaardigd? 
Af en toe ontglipt het ons. Er breekt paniek uit. Dodelijke bacteriën in komkommers,of zijn het de sojascheuten, doen ons sidderen. De natuur is baas. Dat waren we weer even uit het oog verloren.
We hebben ontzag voor de schoonheid, creativiteit en grootsheid van de natuur maar zijn er tegelijk doodsbang voor. Want in verhouding met dat kolossale stellen wij mensen helemaal niets voor. We kunnen nog zo hard ons best doen om de natuur te overmeesteren, onze sterfelijkheid zullen we niet overwinnen. En de natuur zal blijven wraak nemen met zijn aardbevingen, tornado's en tsunami's en valt niet te temmen. 
Volgens mij is het deze angst en net het gebrek aan verantwoordelijkheid dat bij sommigen stilaan leidt tot 'biofundamentalisme'. Zo werd eind vorige maand nog een wetenschappelijk onderzoek van de Universiteit Gent gedwarsboomd. Een groep milieuactivisten protesteerden tegen een veld van genetisch gemanipuleerde aardappels. Een heel spektakel was het. De politie werd overmeesterd en zo goed als het gehele aardappelveld werd door de baldadige activisten gerooid. Een Genste professor probeerde nog op hen in te praten maar de gemoederen konden niet meer worden bedaard. Een gesprek was niet mogelijk. En daardoor konden de oproerkraaiers ook niet opvangen dat door deze nieuwe soort aardappelen miljoenen liters pesticiden kunnen worden vermeden. Of dat deze techniek veel sneller gaat en daardoor minder belastend is voor het milieu dan de oude manier.
En dat zijn niet de enige incidenten de laatste tijd. Een kleine maand eerder moesten de energieopslorpende terreinwagens het ontgelden. Mileuactivisten lieten de banden van zo'n 250 wagens leeglopen. 
Laatst informeerde ik waarom er zo veel bomen gekapt worden in mijn geliefde bos. De oorzaak bleek te liggen bij Natuurpunt. Vroeger stortte ik al eens geld voor deze organisatie. Ze zijn voor het behoud van groene zones in het land. Nu is hun filosofie blijkbaar dat alle uitheemse bomen gekapt moeten worden. Enkel de inheemse soorten mogen overblijven zodat alles in zijn 'oorspronkelijke natuurstaat'  wordt hersteld. Ik denk dat mijn portefeuille volgende keer dicht zal blijven. 'Eigen bomen eerst' is niet iets waar ik mij onmiddellijk mee wil inlaten.
Maar eerlijk gezegd weet ik het allemaal niet meer. En ik denk dat veel van mijn medemensen zich ook zo voelen. Totale radeloosheid. We moeten iets doen. Maar wat? Kunnen we wel iets doen? Wie is verantwoordelijk? Wie zal ons in de juiste richting sturen? Geen antwoorden. Niet gek dat dit leidt tot apathie of fundamentalisme. 