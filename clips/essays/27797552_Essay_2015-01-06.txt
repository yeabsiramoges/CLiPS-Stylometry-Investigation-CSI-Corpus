Welk hart wil er nu niet een tweede leven?!

In België mag er dan een probleem zijn met elektriciteitstekorten, aan orgaandonoren is er geen gebrek! Dankzij goede voorlichting en wetgeving is het land voorloper omtrent orgaandonatie en is het aantal donoren sinds 2003 met 50 % toegenomen. Automatische registratie van donoren lijkt dus een uitkomst. Wat kunnen wij hier in Nederland van leren?
Ten eerste heeft automatische registratie als voordeel dat er niemand 'vergeten' wordt. Het onderliggende probleem is namelijk dat mensen zich vaak niet bewust zijn van het feit dat zij een donorcodicil kunnen invullen. Onderzoek van het CBS wijst uit dat met name in de leeftijdscategorie van 18 tot 25 jaar weinig geregistreerde donoren zijn. In deze levensfase houd je je hoogstwaarschijnlijk niet bezig met je overlijden, laat staan met wat er daarna met je organen moet gebeuren. Of het staat al een tijdje onderaan je to do-list. 
Daarnaast is het maar de vraag of iedereen die niet geregistreerd is daadwerkelijk geen organen wil doneren. Door automatische registratie wordt niemand over het hoofd gezien en zij die niet willen doneren, kunnen dat net zo gemakkelijk laten registreren. Het belangrijkst is immers dat iemand zijn keuze bekendmaakt, ongeacht de keuze ansich.
Doordat deze keuze bekend is, is er ook meer duidelijkheid bij nabestaanden over de wens van de overledene. In een emotionele periode kan het erg lastig zijn om snel een beslissing te maken over iets waar je misschien nog nooit over nagedacht hebt. Onder nabestaanden heerst ook vaak de angst dat er geen tijd is om afscheid te nemen van de overledene of dat zij diegene na de orgaantransplantatie niet meer terug zullen zien. Uiteraard zijn hier erg strikte procedures voor en kan alles bij de arts nagevraagd worden. 
Dat organen doneren zinvol is, dat moge duidelijk zijn! Een orgaandonor kan in totaal 8 levens redden, als hij al zijn organen kan afstaan. Gemiddeld zijn dit 3 organen en door orgaantransplantatie worden jaarlijks zo'n 1200 levens gered. Niet iedereen komt in aanmerking voor een nieuw orgaan. Enkel de meest urgente patiënten maken hier kans op. Patiënten die roken, overmatig drinken of drugs gebruiken komen niet in aanmerking, zolang zij niet stoppen. 
Ook niet iedereen komt in aanmerking om organen te doneren. De patiënt moet in het ziekenhuis overlijden en medisch geschikt zijn. Met andere woorden: in goede lichamelijke conditie zijn. Er wordt weleens gezegd: 'Mijn longen zijn zo slecht van 30 jaar roken, aan mijn organen hebben ze toch niks meer.' Dit hoeft echter niet het geval te zijn. Iedereen komt in aanmerking om orgaandonor te worden en zal, als het zover is, uitgebreid onderzocht worden door specialisten.
Helaas is er (zeker in Nederland) een nijpend tekort aan organen. Op dit moment wachten er in Nederland ongeveer 1200 mensen op een orgaan en terwijl zij wachten, sterven er per jaar 150 patiënten. Voor hen zal de tijd helaas de boosdoener zijn. In België daarentegen is het sterftecijfer op wachtlijsten met 13 % gedaald ten opzichte van 2003. 
Waarom moeilijk doen als het ook makkelijk kan? De Belgen geven het goede voorbeeld en de cijfers liegen er niet om. Als we in Nederland het tekort aan orgaandonoren willen aanpakken, zullen we over moeten gaan op automatische donorregistratie. Geef je hart voor een ander(figuurlijk gezien natuurlijk)!