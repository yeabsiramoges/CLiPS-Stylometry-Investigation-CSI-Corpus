Hoger onderwijs in de toekomst enkel nog voor de rijken?
Sinds het nieuws over het al dan niet verhogen van het studiegeld bekend is, zie je het overal verschijnen: 'Betogingen in Brussel tegen de verhoging van het studiegeld' of 'Antwerpse studenten komen op straat'. Studenten verenigen zich en gaan protesteren. Duurder hoger onderwijs vinden ze niet toelaatbaar. Hoe kan de overheid het studiegeld nu verhogen als het in andere landen zelfs gratis aangeboden wordt? Maar toch zal er iets moeten veranderen...

In tijden van crisis moet de overheid besparen. Zowel de werkende mens als de studenten zullen hier de dupe van worden. Bij de studenten zal het inschrijvingsgeld verhogen met ongeveer 271 euro. Dit leidt tot een bedrag van 890 euro voor de studenten die de volle pot moeten betalen. Natuurlijk blijft er nog steeds de mogelijkheid om studietoelagen aan te vragen voor de studenten of gezinnen die financiële moeilijkheden hebben. Want we mogen er niet te snel vanuit gaan dat het altijd de ouders zijn die dit verhoogde bedrag zullen betalen. Vele studenten moeten zelf hun inschrijvingsgeld betalen, en zoeken daarom verschillende jobs om tussen de studies door te doen. Voor hen wordt het dus extra werken om te kunnen studeren. Maar er zijn ook ouders die in moeilijkheden zullen komen. Ouders die net genoeg verdienen om geen studietoelage te verkrijgen, maar eigenlijk net te weinig verdienen om hun twee kinderen te laten studeren. Verhoogd studiegeld zal bijgevolg vele studenten afschrikken om zich in te schrijven aan een universiteit of hogeschool. Wat zal leiden tot  werkwilligen met geen hoger diploma op de arbeidsmarkt. Maar de meeste bedrijven of instellingen eisen nu eenmaal een hoger diploma van hun sollicitanten. Deze jongeren zullen dus langer in de werkloosheid blijven hangen.

Een tweede, veel aangehaald argument is: hoe doen andere Europse landen het dan? In landen zoals Malta, Oostenrijk, Denemarken, Tsjechië, Finland en Zweden moeten de studenten of ouders geen inschrijvingsgeld betalen. Daar is alles gesubsidieerd door de overheid. Daarnaast zijn er ook landen die enkele voorwaarden stellen vooraleer ze hun onderwijs gratis aanbieden. In Estland moeten de studenten bijvoorbeeld genoeg studiepunten hebben om te kunnen genieten van gratis hoger onderwijs. In landen zoals Griekenland, Kroatië en Cyprus zijn enkel de (eerste) bachelorjaren gratis. Wat de betogers niet aanhalen, zijn alle landen waar het inschrijvingsgeld (veel) hoger ligt dan in België. Ver in Europa moeten we niet gaan zoeken, want zelfs in franstalig België betaal je nu al het bedrag van 837 euro voor hoger onderwijs. In Litouwen en Hongarije betaal je een bedrag van ongeveer 5000 à 5500 euro. Het land met het duurste onderwijs is het Verenigd Koninkrijk. Daar bedraagd het inschrijvingsgeld 11.000 euro.

Maar kunnen we België vergelijken met andere Europese landen? In Scandinavische landen zoals Zweden en Finland betalen mensen hogere belastingen als in België, dus kunnen ze nu eenmaal het hoger onderwijs gratis aanbieden. In België is er een enorm gat in de begroting dat gevuld moet worden. De regering ziet geen andere oplossing dan te besparen op vele vlakken. De hele bevolking zal zijn steentje moeten bijdragen om tot een oplossing te komen. Studenten zullen een hoger inschrijvingsgeld moeten betalen om van hoger onderwijs te kunnen genieten. De werkende mensen moeten inleveren op hun pensioenen. Betogingen en stakingen over het hele land zijn hier het gevolg van. De bevolking van België heeft het jarenlang goed gehad: goed en betaalbaar onderwijs, uitgebreide ziekteverzekering, het systeem van de Rijksdienst Sociale Zekerheid, ... België heeft goede tijden gekend maar deze zijn voorbij. Het is tijd om te besparen.