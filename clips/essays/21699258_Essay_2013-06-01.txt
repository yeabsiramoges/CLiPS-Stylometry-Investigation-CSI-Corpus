Wat er is er allemaal in de wereld en in Nederland gaande? Om op deze vraag antwoord te krijgen, hoef ik geen krant te kopen. Nee, tegenwoordig zijn er veel meer mogelijkheden om snel en eenvoudig op de hoogte gebracht te worden van het nieuws van de dag. Zo zijn er websites en applicaties die de gebruiker waar ook ter wereld kunnen raadplegen. Alle berichten die in de kranten staan, zijn ook online beschikbaar en worden vaak zelfs gratis aangeboden. Waarom zou je dan nog een krant kopen?
Vroeger was bijna elk huishouden abonnee van één of meerdere kranten. Dit was, naast de radio en later de tv, de enige bron van informatie. Tegenwoordig wordt de krant nog steeds gezien als een betrouwbaar medium, maar ook als een vorm van vermaak. Voor velen is het zelfs een ochtendritueel om bij het ontbijt de krant te lezen. Zowel lager- als hogeropgeleiden kunnen aan hun trekken komen. Zo zijn de Volkskrant en de Telegraaf erg populair onder de mensen die een lage opleiding hebben genoten en worden het NRC Handelsblad en het Algemeen Dagblad voornamelijk door hoger opgeleiden gelezen. Dit onderscheid is onder andere zichtbaar door het woordgebruik, de schrijfstijl en de onderwerpen die aan bod komen. De krant is dus toegankelijk en leesbaar voor alle standen van de Nederlandse bevolking.
Maar tijden zijn veranderd.  Door de technologische vooruitgang zijn er allerlei nieuwe media ontwikkeld, waardoor de mogelijkheden voor informatieverspreiding zijn uitgebreid. Zo heeft bijna iedereen de beschikking over internet. Niet alleen mensen in Nederland, maar over de hele wereld. Vroeger duurde het dagen voordat de media in Nederland op de hoogte waren van nieuws uit verre landen. Echter sinds de komst van het internet gaat de informatieverspreiding zo snel, dat je waar ook ter wereld op de hoogte kunt zijn van alles wat er is gebeurd. 
Door deze nieuwe mogelijkheden zijn de wensen van voornamelijk jonge doelgroepen veranderd. Waarom zou je nog een krant kopen als je het nieuws gratis online kunt raadplegen? Vele bedrijven spelen hier dan ook op in. Zo is nu.nl een erg populaire website onder jongeren. Zij maken gebruik van de betrouwbare nieuwsvoorziening van het ANP  en updaten de berichten meerdere keren per dag. Op deze manier kan iedereen op de hoogte blijven van het laatste nieuws. Bovendien is er een mogelijkheid om een reactie op de artikelen te geven, zodat er ook online interactie plaatsvindt. Deze mogelijkheid hebben de kranten echter niet, evenals het updaten van nieuws gedurende de dag.
Een andere technologische ontwikkeling is de komst van smartphones, waarbij het ook mogelijk is om gebruik te maken van internet. Steeds meer jongeren en volwassenen hebben hier de beschikking over en kunnen bijna niet meer zonder. Door de ontwikkeling van mobiele websites en applicaties is het namelijk nog makkelijker en sneller om het nieuws te raadplegen. Het is dus niet alleen mogelijk om het nieuws online op een computer of laptop te checken, maar ook op een smartphone, die je overal mee naar toe neemt. Dit is dus opnieuw een goede vervanger van de berichtgeving via de krant. 
Maar wie leest de krant dan nog wel? Veel jongeren en volwassenen zijn al overgestapt naar het online raadplegen van nieuws. Daarentegen geeft de meerderheid van de ouderen de voorkeur aan het lezen van een krant. Een van de redenen is dat ze vaak nog niet beschikken over internet, waardoor ze de nieuwe media niet eens kunnen gebruiken. Een andere reden kan zijn dat ze iets vast willen houden uit gewoonte of dat ze de voorkeur geven aan het lezen van berichten op papier. Het zicht van veel ouderen verslechterd namelijk in de loop der jaren, waardoor het niet fijn is om iets van een beeldscherm af te lezen en zeker niet van een klein schermpje op een telefoon. De oudere generatie is dus nog trouw aan de krant, ook al moeten ze daar voor betalen.
De krant zal voorlopig nog niet verdwijnen, al staat het bestaan van dit medium wel onder druk. Het internet is namelijk een geduchte concurrent voor nieuwsverspreiding en zal steeds meer abonnees van kranten wegnemen. Bovendien zijn de websites en applicaties vaak gratis beschikbaar, in tegenstelling tot de kranten. Door de economische crisis zeggen veel mensen hun abonnement dan ook op, omdat ze evengoed het nieuws online kunnen raadplegen. De enige doelgroep die trouw zal blijven aan de krant zijn de ouderen. Zij betalen graag voor het nieuws, ook al is het online gratis beschikbaar. Want zeg nou zelf: nieuws op papier leest toch veel makkelijker dan nieuws op een beeldscherm? 