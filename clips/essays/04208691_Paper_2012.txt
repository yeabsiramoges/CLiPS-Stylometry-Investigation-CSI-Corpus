1.1. 	Inleiding

Het papieren woordenboek en papieren naslagwerken in het algemeen, lijken hun beste tijd gehad te hebben. Deze bronnen voor informatie worden langzaam maar zeker ingehaald door het digitale tijdperk. De woordenboeken die digitaal te vinden zijn worden steeds omvangrijker in aantal en omvang. Deze zijn momenteel zowel op cd-rom als op internet te vinden. Door de digitalisering van woordenboeken rijst echter de vraag of de kwaliteit en het gebruiksgemak van de papieren versies door de digitale geëvenaard kunnen worden en deze uiteindelijk zelfs kunnen vervangen. Om hier achter te komen, bespreek ik eerst beide soorten woordenboeken, de voor- en nadelen die ze voor verschillende soorten gebruikers kunnen hebben, afgezet tegen de papieren en digitale ontwikkelingen. 

2. 	De verschillende soorten woordenboeken

2.1. 	Woordenboeken op cd-rom

In de jaren negentig werden er steeds meer woordenboeken op cd-rom uitgebracht. Deze hebben destijds onder professionele gebruikers een ware hype gecreëerd. Bij deze doelgroep werden ze met open armen ontvangen. Voorbeelden van deze cd-roms zijn: het Woordenboek der Nederlandse Taal, het Middelnederlands woordenboek. Daarnaast werden ook synoniemen en dialectwoordenboeken op cd-rom uitgebracht. 
2.2	Online woordenboeken
In het Nederlandse taalgebied zijn de zes grootste wetenschappelijke woordenboeken inmiddels online gezet. Deze zijn gratis toegankelijk voor een  ieder die zich geregistreerd heeft op de desbetreffende website. Sinds december 2009 is de demoversie van het Algemeen Nederlands Woordenboek online raadpleegbaar. In hetzelfde jaar nog volgde het Woordenboek der Nederlandsche Taal, het Middelnederlands Woordenboek, het Oudnederlands Woordenboek, het Vroegmiddelnederlands Woordenboek, en het Etymologisch Woordenboek van het Nederlands. Volgens Ben Salemans, de oprichter van het eerste elektronische tijdschrift voor de neerlandistiek, was dit zowel voor de liefhebbers en de onderzoekers van het Nederlands geweldig nieuws.
Naast deze wetenschappelijke woordenboeken zijn er uiteraard nog veel meer te vinden op het internet. Van Dale biedt bijvoorbeeld een beperkt deel van zijn data gratis aan, al lijkt dit meer reclame te zijn. Tegenwoordig worden ook steeds meer niet-officiële woordenboeken zoals Google Score en Wikipedia frequent gebruikt om een betekenis of correcte spelling te vinden. 
3. 	Wat is de meerwaarde van de gedigitaliseerde woordenboeken ten opzichte van de papieren versies?
Een grote meerwaarde aan een woordenboek online is uiteraard de verhoging van het opzoekgemak. Het proces van het achterhalen van een definitie of vertaling gaat een stuk sneller met een computer. Je hoeft immers niet een dik woordenboek uit de kast te halen en de juiste pagina te zoeken. Bovendien is het gemakkelijk om snel door te klikken wanneer de desbetreffende definitie meer vragen oproept. 
Een volgend groot voordeel van de gedigitaliseerde woordenboeken zijn vooral de extra opties die aanwezig zijn op de digitale versies van de wetenschappelijke woordenboeken. Deze worden in boekbeoordelingen veelal geprezen. 
Judith Schoonenboom noemt in haar boekbeoordeling van het Woordenboek der Nederlandse Taal onder andere de nieuwe manieren van opzoeken als voordeel. In tegenstelling tot een papieren woordenboek kan men volgens haar naast gewoon zoeken:
 ‘een full tekst search uitvoeren, zoeken op frasen, retrograde zoeken, eigen aantekeningen maken en bewaren, en het woordenboek koppelen aan een tekstverwerker.’
Het mag duidelijk zijn dat deze nieuwe zoekmanieren een groot voordeel opleveren. Naast het feit dat ze tijd besparen, bieden ze vele mogelijkheden om een onderzoek te verruimen. Schoonenboom noemde al: de full-text search waarmee de mogelijkheden voor het onderzoek naar varianten verruimd worden, daarnaast zou de retrograde zoekmogelijkheid zeer interessant zijn voor de studie naar de vormleer van woorden. Via de ingang ‘betekenis’ kan men bovendien onderzoek doen naar synoniemen en collocaties.

4. 	Voor wie is digitalisering een voordeel? 

Om na te gaan voor wie digitale woordenboeken een voordeel zijn, is het handig een onderscheid te maken tussen verschillende groepen gebruikers van woordenboeken en hun motieven voor het raadplegen ervan. Dit onderscheid maak ik naar het voorbeeld van Fons Moerdijk, voormalig hoofdredacteur van het Woordenboek der Nederlandse Taal. Niet iedereen gebruikt een woordenboek immers op dezelfde manier en om dezelfde reden. De verschillende motieven om een woord op te zoeken hebben veelal een eigen woordenboek dat hiermee correspondeert. De noodzaak voor het gebruiken van een elektronische versie is volgens Moerdijk echter niet voor elk van deze categorieën even hoog. 

4.1. 	Motieven om woordenboeken te gebruiken

De keuze voor een bepaald soort woordenboek hangt af van waar de gebruiker deze voor nodig heeft. Moerdijk onderscheidt hiervoor drie hoofdcategorieën van woordenboekgebruikers gerelateerd aan het soort woordenboek dat zij gebruiken. De eerste categorie raadpleegt een woordenboek om twijfel over het gebruik van een woord weg te nemen. Bijvoorbeeld het controleren van de spelling of het opzoeken van de juiste betekenis. Deze zouden gebaat zijn bij woordenboeken van het type: ‘algemeen-nut-woordenboeken’ zoals de van Dale. De tweede groep doet dit louter uit nieuwsgierigheid, of om zijn of haar kennis te verruimen. Deze gebruikt het type ‘interessewoordenboek’ zoals het straattaalwoordenboek of het borrelwoordenboek. En de laatste categorie gebruikt het woordenboek als hulpmiddel voor wetenschappelijk onderzoek en gebruikt dan ook veelal een wetenschappelijk woordenboek. Uiteraard overlappen deze categorieën elkaar. 

4.2 .	Woordenboekgebruik ter correctie van het eigen taalgebruik

Mensen die een woordenboek enkel gebruiken om na te gaan hoe een woord correct gespeld wordt of om een definitie op te zoeken hebben veel profijt van de verschillende mogelijkheden die het internet te bieden heeft. Naast de van Dale online is het gebruik van Google Score hiervoor bijvoorbeeld uitermate populair. Wanneer iemand immers bij een bepaalde spelling 100.000 hits krijgt en bij een andere 1801 kan men ervan uitgaan dat de eerste oplossing de beste is. Ook de spellingchecker van het tekstverwerkingsprogramma Word valt onder deze categorie. Voor deze mensen is dit een erg effectieve en snelle manier om een antwoord te krijgen. Een zoektocht in een papieren woordenboek zou voor hen dus alleen maar meer tijd kosten. 

4.3. 	Woordenboekgebruik uit interesse

De categorie woordenboekgebruikers die enkel een woordenboek raadpleegt uit nieuwsgierigheid lijkt volgens Moerdijk weinig behoefte te hebben aan elektronische woordenboeken. Deze woordenboeken die Moerdijk beschrijft als ‘interessewoordenboeken’ en worden volgens hem enkel benut door de leek. Ze worden niet gebruikt om het eigen taalgebruik te verbeteren maar eerder voor de lol. Voorbeelden hiervan zijn woordenboeken die leuk zijn om in de kast te hebben zoals het borrelwoordenboek of woordenboeken van de jongerentaal. 

4.4. 	Woordenboekgebruik voor wetenschappelijk onderzoek.

Het meest gebaat bij elektronische woordenboeken lijken wetenschappers te zijn. Dit komt vooral door het gegeven dat deze in verhouding tot papieren versies een hoop nieuwe opties verschaffen. Etymologisch onderzoek is een goed voorbeeld waarbij een digitaal woordenboek nut kan hebben. In haar boek over etymologie beschrijft Nicoline van der Sijs hoe het Middelnederlands woordenboek op cd-rom haar bij haar onderzoek heeft geholpen. Ze wijst hierin op het feit dat er bijvoorbeeld dankzij de veldstructuren niet alleen verbanden gelegd kunnen worden tussen trefwoorden maar ook tussen gelijksoortige gegevens die aan de trefwoorden gerelateerd zijn. Op deze manier is het bijvoorbeeld mogelijk om direct naar leenwoorden van het trefwoord te zoeken. Daarnaast kaart ze het voordeel aan dat een onderzoeker niet meer alfabetisch hoeft te werken maar juist op eenvoudige wijze gelijksoortige gegevens bijeen kan zetten en met elkaar kan vergelijken. Dit is voor haar een teken dat woordenboeken aan kwaliteit winnen wanneer ze gedigitaliseerd worden. 

Voor haar onderzoek heeft Van der Sijs vooral de mogelijkheid om gehele teksten te doorzoeken als zeer handig ervaren. Ze wijst bovendien op het feit dat er dankzij deze optie dateringen gevonden worden voor woorden die niet als trefwoord opgenomen zijn. De gebruiker kan dan van een bepaald woord oudere dateringen vinden op andere plaatsen dan onder het trefwoord.

5. 	Zal het papieren woordenboek in de toekomst nog blijven bestaan?
De nieuwe ontwikkelingen op het gebied van woordenboeken die digitaal geraadpleegd kunnen worden hebben uiteraard effect op de toekomst van de papieren woordenboeken. Het zal duidelijk zijn dat mensen minder snel geneigd zullen zijn een grote Dikke Van Dale aan te schaffen als dezelfde informatie ook op internet te vinden is. 
Fons Moerdijk verwachtte in het jaar 2000 dat het niet zo een vaart zou lopen als beweerd werd. Als argument gebruikte hij hiervoor dat het opstarten van de computer vaak meer moeite kost dan het raadplegen van een woordenboek. In een reactie op Moerdijk’s bewering wees Dirk Geeraerts, Hoogleraar Algemene Taalwetenschap aan de Katholieke Universiteit Leuven, er terecht op dat binnen afzienbare tijd computers niet meer worden opgestart maar gewoon op stand-by zullen blijven staan. Op deze manier zou ook dit geen drempel meer zijn om een woordenboek op internet te raadplegen. Hij wijst er ook op dat juist meer mensen woordenboeken zullen gaan gebruiken: 
‘Deze evolutie zal vermoedelijk het snelst gaan bij de mensen die ook een traditioneel woordenboek in huis plegen te hebben, maar het valt niet uit te sluiten dat de digitalisering een grotere verspreiding van lexicografische informatie dan ooit te voren bewerkstelligt. Zoals voor andere types van informatie lijken we op weg naar een situatie waarin de toegang tot woordenboeken voor veel meer mensen normaal wordt dan ooit het geval is geweest.’
Moerdijk noemt nog enkele voordelen van het papieren woordenboek. Hij benadrukt dat het papieren woordenboek een gemakkelijke hanteerbaarheid, transporteerbaarheid, status en vertrouwelijkheid heeft: ‘het kennis nemen van de omgeving van wat je zoekt, het door kunnen bladeren, en ook de "menselijkheid" ervan.’
Als laatste argument voor het gegeven dat het papieren woordenboek zal blijven voortbestaan haalt Geeraards de nostalgie voor het gedrukte boek aan. Volgens hem heeft het papieren woordenboek immers ook een symbolische functie die de digitale variant niet bezit. Deze symbolische functie uit zich in een zekere meegaandheid met de gemeenschappelijke taal en de culturele traditie. ‘Misschien wordt het papieren woordenboek wel een koffietafelboek.’ 
Dat deze nostalgie maar voor een klein deel van de woordenboekgebruikers een argument is, werd duidelijk op een internationaal colloquium aan de universiteit van Cergy-Pontoise in Frankrijk waar Moerdijk naar verwijst. Het thema van dit colloquium was: "Dès dictionnaires papier aux dictionnaires électronique":
‘Hier hield slechts één spreker een pleidooi voor het papieren woordenboek. Kern ervan was dat het papieren woordenboek, anders dan de computer, het mysterie van de taal intact laat. Het bewaart de charme van het ambachtelijke, geeft de illusie van een wereld die binnen ons bereik ligt, blijft doordrongen van een bijzondere magie, de magie van de geest en van de menselijke spiritualiteit.’
Nog een groot voorvechter van het papieren woordenboek is Mark Vernon, editeur van Chambers Dictionary. Zijn argumenten voor het behoud van het papieren woordenboek zijn van meer filosofische aard. In een opinieartikel in The Guardian neemt hij het op voor het papieren woordenboek. Hij heeft het naast het argument van nostalgie over de meerwaarde van het boek zelf. Bij de productie van een papieren woordenboek wordt niet voor niets lang nagedacht over lay-out, papiersoort en andere stilistische aspecten. Dit is naar zijn mening niet enkel om mensen over de streep te trekken om deze aan te schaffen maar ook omdat een goede opmaak een grote bijdrage zou leveren aan het overbrengen van de inhoud. Het zou volgens hem bovendien een stuk fijner zijn om door een goed ontworpen boek te bladeren dan naar een flikkerende cursor op de computer te staren. 
Ook haalt hij het argument aan dat het gebruik van digitale woordenboeken erg kaal zou zijn. De charme van een woordenboek is volgens hem juist het ‘jezelf verliezen’ in de grote wirwar van woorden. Wanneer je een definitie gevonden hebt word je volgens hem immers geprikkeld om een andere te gaan zoeken. Digitale woordenboeken zouden volgens hem deze interesse niet opwekken en de creativiteit van het opzoeken niet bevorderen.
6. 	Wat is de toekomst van woordenboeken op cd-rom?

Naast het papieren woordenboek lijkt ook de cd-rom al snel verouderd te zijn. Dat deze snel zal verdwijnen, lijkt onafwendbaar. Nicoline van der Sijs wijst er op dat het aanbod op het internet steeds meer toeneemt. In de toekomst zullen de cd-roms mogelijk volledig verdwijnen. Dit gebeurt niet enkel doordat het internet grote woord- en tekst bestanden bezit, maar juist doordat internet zelf een enorme verzameling is van woorden. Ook Fons Moerdijk betwijfelde in het jaar 2000 al dat de cd-rom een lange toekomst zou hebben. Hij voorzag dat, als iedereen in de toekomst een computer zou hebben met internet, de cd-rom zijn aantrekkelijkheid snel zou verliezen. Bovendien wijst hij erop dat de cd-roms nog nauwelijks gebruik maakten van de vele nieuwe mogelijkheden en deze dus de inhoud bevatten van de papieren woordenboeken en daarmee ook al hun tekortkomingen bevatten.

Geeraards is het echter niet helemaal mee eens met deze opvattingen over de woordenboeken op cd-rom. Hij is van mening dat er ten opzichte van het online woordenboek wel degelijk voordelen zijn aan dit medium. Als argument hiervoor noemt hij dat online woordenboeken minder gemakkelijk te beveiligen zijn tegen piraterij en bovendien commercieel moeilijker te verkopen dan woordenboeken op cd-rom. Dit zou voor commerciële lexicografische bedrijven een groot nadeel zou zijn. 

7. 	Slot

De mogelijkheden van het digitaliseren van woordenboeken lijken oneindig te zijn. Toch zijn we ook vandaag de dag nog lang niet zo ver dat we de digitale versies optimaal kunnen noemen. Hoewel er toch woordenboekgebruikers zijn die voor het behoud van de papieren woordenboeken pleiten, lijken deze gedrukte lexica toch een stap terug te moeten gaan doen voor hun digitale varianten. Zolang deze echter nog niet dezelfde resultaten bieden en echte boekenliefhebbers de papieren woordenboeken nog aanschaffen zal de Dikke van Dale nog niet uit de boekenkasten verdwijnen. 




















