Een radioactieve kwestie
De verhitte politieke gemoederen leiden tot ontploffingsgevaar

Nu België getroffen wordt door verscheidene black-outs, is het politiek-ecologisch probleem van energievoorziening tot in de huiskamers merkbaar. Is kernenergie dus wel de meest betrouwbare vorm voor het opwekken van electriciteit?

De grote koeltorens van de kerncentrales in Doel en Tihange zijn niet meer weg te denken uit het Belgische landschap. Ook wat betreft energievoorziening blijft België erg afhankelijk van kernenergie. Terwijl er elders juist de laatste jaren sterk wordt ingezet op een alternatief voor deze gevaarlijke vorm van energieopwekking, blijft ons land aanmodderen.
Natuurlijk zijn er voordelen op te noemen met betrekking tot nucleaire-energie. Toch lijken deze niet op te wegen tegen de talloze nadelen. Het valt vooral op dat er een ambiguïteit bestaat over het onderwerp; kernenergie. 

Neem nu bijvoorbeeld het feit dat de meeste overheden een panische angst bezitten voor een eventuele terreuraanval. In dat opzicht zijn kerncentrales een makkelijk doelwit. Vergeet het bouwen van kernwapens even, elk land bezit immers zelf een tikkende nucleaire tijdbom. We zullen de lijn niet zo ver trekken, maar er zit zeker een kern van waarheid in. Kerncentrales zijn gevaarlijk, niet alleen door externe factoren (zoals een terroristische aanslag), maar ook door interne factoren. Hoe stabiel zijn deze bouwwerken eigenlijk?

De alom bekende wet van Murphy: Als er niets fout mag of kan gaan, gaat er toch iets mis. Nu de grootste kerncentrales van België plat liggen, dreigt er een aanzienlijk stroomtekort voor de Belgische steden en gemeenten. Alhoewel in het kamp 'pro-kernenergie' wordt gesproken dat zulke kerncentrales honderden jaren meegaan, zijn er toch scheurtjes gevonden in de onze. Er had al lang een alternatief plan moeten zijn om het reële gevaar dat de centrales zouden uitvallen op te vangen. Dit plan had in het teken moeten staan van groene energie. Jammer genoeg probeerde de Belgische overheid krampachtig vast te houden aan zijn conservatieve energievormen, met alle resultaten van dien. De kerncentrale, die al jaren gesloten had moeten worden, is inactief en een andere oplossing dan 'het afschakelplan' is er niet.

Kernenergie is dus een dovend vuurtje. Als de kaars op is, dan brand het vuur niet meer. En zoals met vele dingen, had de overheid dit kunnen zien aankomen. De Belgische staat geeft jaarlijks net minder dan 30 miljard uit aan deze verouderde kernreactoren. Kernenergie is dus duur en dan spreken we nog niet over de kosten om het nucleair afval te verwerken. In plaats van deze centrales zo lang open te houden, had dit geld gebruikt kunnen worden om te investeren in hernieuwbare energie. Die energie is namelijk niet enkel schoner, veiliger en stabieler, maar ook veel goedkoper. De aankoop van de infrastructuur en de aanleg ervan is duur, dit mogen de progressieven niet ontkennen. Maar eens het compleet nieuwe bouwwerk van groene energie zich heeft geïntegreerd in ons dagelijkse leven, is elk jaar een gewonnen jaar. De investeringen zullen steeds minder nodig zijn en de opbrengst voor de staat, de maatschappij en de bedrijven zullen blijven stijgen. Eerst undercover, omdat de kosten hoger zullen zijn dan de winsten, maar na een aantal jaar zullen de winsten de ooit gemaakte kosten helemaal overschaduwen.

We kunnen dus concluderen dat kernenergie zeker niet de beste optie is met betrekking tot politieke, sociaal-ecologische en economische factoren. De politieke houding tegenover deze conservatieve vorm van energie is zeer dubieus. De (meeste) kernreactoren zijn verouderd en bieden de bevolking geen betrouwbaarheid op vlak van energievoorziening. Ten slotte kost nucleaire-energie menige organen onnoemelijk veel geld. Dé oplossing als alternatief voor kernenergie is er nog niet, maar we zijn er van overtuigd dat deze gezocht moet worden met behulp van duurzame energievormen.
