LITERATUUR IN DE MIDDELEEUWEN
MET EEN BOEKJE IN EEN HOEKJE. OF NET NIET?

1.	Inleiding
Een miniatuur in Brussels handschrift uit 1468 toont een man die op zijn knieën aan een laag tafeltje voorleest aan Karel de stoute (1433-1477). Op de miniatuur is ook te zien hoe Karel de Stoute aandachtig luistert vanop zijn troon, omringd door een aantal hovelingen. Als we denken aan literatuur in de middeleeuwen, zien we bijna automatisch dit beeld voor ons: een verteller of voorlezer en een luisterend publiek. Is deze vorm van literatuurbeleving te beschouwen als een aanwijzing voor ongeletterdheid van vooraanstaande edelen zoals Karel de Stoute? Het beeld van de voorlezer en zijn publiek is geen foutieve weergave van lezen in de middeleeuwen, maar behelst maar een klein onderdeel van de middeleeuwse leestraditie. Het vroegste bericht over dergelijk leesgenot komt wellicht van Karel de Grote (±748-814), “die ongetwijfeld ook in dit opzicht de toon heeft aangegeven van wat vorsten in hun vrije tijd behoren te doen.” (Pleij, 2008, 100) Deze paper geeft een korte voorstelling van de middeleeuwse leestraditie met een focus op de leescultuur van de adel en de manier van lezen: lezen voor een publiek en individueel lezen.
2.	De intellectuele adel
Leren lezen en schrijven in het Latijn en in de volkstaal, werden aangeleerd op school. Naar school gaan was voornamelijk weggelegd voor de geestelijkheid, die voor haar plichtsvervulling niet zonder boeken kon. Om die reden werd de adel als ongeletterd bestempeld. De term ongeletterd is echter een dubieuze term. Alfabetisme werd, in tegenstelling tot nu, gelinkt met de kennis van het Latijn. (Van Oostrom, 1992, 177) Het was dus perfect mogelijk dat wie ‘ongeletterd’ was, wel in de volkstaal kon lezen. Ook kan er niet zomaar vanuit gegaan worden dat onderwijs enkel toegankelijk was voor geestelijken. Historisch onderzoek naar het middeleeuwse onderwijs wijst uit dat telgen uit adellijke kringen niet zelden entree vonden in de klooster- en kapittelscholen, ook zij die niet voorbestemd waren voor een loopbaan in de kerk. Naast het institutionele onderwijs speelde ook de adellijke huisleraar een belangrijke rol. Frits van Oostrom (1992) wijst erop dat de beheersing van Latijn slechts één vorm van intellectuele ontwikkeling is. “De middeleeuwse adel was zeer vertrouwd met een rijke mondelinge vertelcultuur, langs welke weg men allerlei ‘buitenschoolse’ vormen van kennisoverdracht deelachtig werd, hetgeen soms (bijvoorbeeld via de preek!) de kennis van de intellectuele geestelijkheid althans gedeeltelijk toegankelijk maakte.” Aldus Van Oostrom. De middeleeuwse adel was dus toch niet zo anti-intellectueel als eerst gedacht. (Van Oostrom, 1992, 177-178) Karel de Grote, bijvoorbeeld, wordt beschreven als een leergierig man met een talenknobbel, die zich graag liet onderrichten in de kunsten en wetenschappen. Alleen het schrijven wilde hem helaas niet lukken. Dit is waarschijnlijk te wijten aan het feit dat hij te laat was begonnen met het bestuderen van de schrijfkunst. Als we zijn Biograaf Einhart moet geloven, was Karel de Grote een verstandig man. Toch liet ook hij zich voorlezen, voor het amusement en omwille van traditie. (Pleij, 2008, 102). Bronnen tonen aan dat deze traditie nog jarenlang bleef voortleven. Zelfs zes eeuwen later had Karel de Stoute nog steeds een hofvoorlezer in dienst
3.	Lezen in de middeleeuwen
In de middeleeuwen was hardop lezen lange tijd de norm. De Romeinse retoricus Quintillianus zit hier vast voor iets tussen. In zijn boek Opleiding tot redenaar (de Institutione oratoria) staat dat een tekst pas goed kan doordringen wanneer hij hardop gelezen wordt. Hardop lezen kan duiden op voorlezen of voorgelezen worden en dus luisteren, en op individueel lezen. Puur praktisch is hardop lezen (ook al heb je dus geen publiek) gemakkelijker, omdat teksten lange tijd geen opmaak hadden. Aanvankelijk bestonden de teksten uit rijen van letters zonder spaties tussen de woorden en zonder alinea’s. Deze techniek heet scriptura continua. Door hardop te lezen ‘zie’ je beter de scheiding tussen de woorden. Vanaf circa de vijfde eeuw veranderde de opmaak van teksten: er kwamen scheidingen tussen de woorden, de tekst werd onderverdeeld in kolommen, enzovoort. De voordelen van hardop lezen lijken hierdoor weg te vallen. Alles wijst erop dat stillezen stillaan zijn intrede doet.
3.1.	Voorlezen
Hardop lezen was van toepassing in verschillende situaties. Zo werd er lange tijd en in verschillende contexten voorgelezen aan tafel. In het klooster had het voorlezen tijdens het eten eerst een devotionele opzet, maar later werd het evengoed zowel een aangenaam als noodzakelijk geacht tijdverdrijf. (Pleij, 2008, 100) Aan tafel lezen is zeker geen privilege voor de geestelijken. In de lange traditie van hofvermaak, nemen voorlezen en het opvoeren van teksten tijdens het eten een voorname plaats in. Niet enkel aan tafel was er sprake van voordracht. Volgens Olivier de la Marche ging er geen dag voorbij of Karel de Stoute liet zich voor het slapen gaan twee uur voorlezen uit de geschiedenissen van de Romeinen. Doorgaans werden ook brieven voorgelezen (en gedicteerd). Het voorlezen van teksten had een bijna ritueel karakter, verbonden met opvattingen over rechtsgeldigheid die sterk leunen op het gesproken woord en de aanwezigheid van getuigen (Pleij, 2008, 100-103).
3.2.	Individueel lezen
Vanaf de veertiende eeuw worden teksten in de volkstaal steeds meer zelf gelezen dan beluisterd. Teksten in de volkstaal waren voornamelijk van praktische aard. Luisteren naar een voorlezer is bij dergelijke teksten minder raadzaam dan ze zelf lezen. (Pleij, 2008, 109) Onder deze praktische literatuur worden handboeken gerekend over de drie artes-categorieën: de artes liberales (de zeven vrije kunsten), de artes mechanicae (vaardigheden nodig om een ambacht te kunnen beoefenen) en de artes magicae of incertae (een verzamelnaam voor allerlei magische praktijken). (Orlanda Lie, 1985, 157) Bestaande teksten in rijm worden omgezet naar prozaversies. Herman Pleij (2008) geeft als voorbeeld het boek Natuurkunde van het geheelal: “In de dertiende eeuw bekend als typische voorleestekst, maar anno 1300 ook aanwezig in een prozavorm die onmiskenbaar als leesstof bedoeld is.” (p. 110) Naast deze artesliteratuur was vooral devotionele literatuur populair. Privélezen is dan ook oorspronkelijk ontstaan in bepaalde kloosterordes. Monniken zaten afgezonderd in hun cel, lazen de Heilige Schrift en bestudeerden de heilsgeschiedenis. Daarnaast werden veel heiligen al lezend afgebeeld, in het bijzonder Anna (Maria’s moeder) en Maria zelf. De uitbeelding van privélezen door vooraanstaande heiligen gaf dergelijk gedrag een uitstraling van verhevenheid, wat een positieve invloed heeft gehad op de consumptie van de bijbel en devotionele literatuur. In de tweede helft van de veertiende eeuw gingen leken namelijk massaal de ‘heilige boeken’ en de devotionele literatuur zelf lezen, om zo hun persoonlijke route uit te stippelen naar het eeuwige heil. Het individu was immers verantwoordelijk voor zijn eigen geluk en welzijn, en de beste manier om dit te bereiken was door het juiste pad na te volgen, het pad van de monnik. Met andere woorden: zoek de eenzaamheid op en overdenk de weldaden van God. (Pleij, 2008, 106-111).
Uit de tekst zelf is meestal op te maken welke receptie de auteur voor ogen had. Vaak wordt er gerefereerd naar lezers of luisteraars of naar allebei. Verzen wijzen doorgaans op een luisterend publiek omdat rijmende teksten gemakkelijk te memoriseren zijn in tegenstelling tot prozateksten, die doorgaans complexer zijn qua opbouw en hoeveelheid informatie. Voor een lezend publiek is het onthouden niet essentieel, de lezer kan immers altijd teruggrijpen naar de tekst. (Orlanda Lie, 1985, 166-173) Wel belangrijk om voor ogen te houden is dat individueel lezen geen stillezen impliceert. Wanneer we spreken over een monnik die ‘in stilte’ leest, zou dat evengoed al mompelend kunnen zijn geweest. Van hardop lezen naar stillezen is een proces van jaren. De middeleeuwer die leert stillezen is te vergelijken met een kind dat leert lezen, maar dan veel langer. 
3.3.	Stillezen
Stillezen is in de middeleeuwen een bijzondere vorm van leesgedrag, die om toelichting vraagt. Augustinus beschrijft hoe hij de geleerde Ambrosius menigmaal betrapte bij het lezen ‘terwijl zijn stem en tong rustten’. Hij gaat op zoek naar verschillende verklaringen voor dit afwijkende gedrag. (Pleij, 2008, 107-108) De al eerder genoemde Quintillianus bekent dat stillezen vlugger gaat – het oog is immers sneller dan het oor- maar bij stillezen zal de geest sneller afdwalen en andere gedachten toelaten. Stillezen wordt in de middeleeuwen dan ook vaak vergeleken met het bijzondere gedrag van kluizenaars. Om praktische redenen werden er pogingen gedaan om het hardop lezen aan banden te leggen in het klooster. Niet zelden ontstonden er situaties waarbij men elkaar stoorde door hardop te lezen, bijvoorbeeld bij het werk in scriptoria. (Pleij, 2008, 107-108) De opkomst van het stillezen onder leken is een proces van eeuwen. E. van den Berg veronderstelt dat de steeds complexer wordende structuur van de tekst, samenhangt met het loslaten van de orale traditie. (Berg, 1985, 13-14) Paul Saenger (1997) geeft aan dat het veel complexer in elkaar zit dan dat. Niet alleen de tekst, maar het hele cognitieve proces speelt een rol.
4.	Fictie. Lezen of luisteren?
Tot hiertoe ging het voornamelijk over gebruiksteksten (artes) en devotionele teksten. Uiteraard werd er in de middeleeuwen ook fictie gelezen, maar over de receptie daarvan zijn verschillende literatuurhistorici het niet volledig eens. Herman Pleij blijft erbij dat de structuur en presentatie van fictieteksten, in het bijzonder van de ridderepiek, ondubbelzinnig verwijzen naar een situatie van een voorlezer of voordrager met een luisterend publiek. Manfred Günter Scholz daarentegen denkt hier anders over. De verschijning van Hören und Lesen. Studien zur primären Rezeption der Literatur im 12. und 13. Jabrbundert in 1980 zorgde voor heel wat opschudding onder literatuurhistorici. Hij ging dan ook lijnrecht in tegen de communis opinio: 
Scholz stelde dat al veel vroeger dan algemeen werd aangenomen een aanzienlijk deel van de (Duitse) literatuur uitsluitend voor lezers bestemd was, daarmee de rol van luisteraars bijna marginaliserend. Ten tweede steunde het betoog van Scholz op argumenten die niet eenvoudig te weerleggen waren. Zo toonde hij aan dat formules als Vraie historie ende al waer Mach ic u tellen; hoorter naer!, die vanouds zonder meer werden aanvaard als bewijzen voor auditieve receptie, op zichzelf geen bewijskracht hebben omdat ze ook voorkomen in werken waarvan we weten dat ze exclusief voor privé-lectuur bedoeld waren. Formules zoals deze waarmee Karel ende Elegast opent, zouden al vroeg verworden zijn tot inhoudsloze genresignalen van de verhalende literatuur die een bedriegelijke Hörerfiktion bewerkstelligden.  Scholz stelde daartegenover dat men aanwijzingen voor privé-lectuur stelselmatig had weggepoetst: als er bijvoorbeeld in de tekst sprake was van een lezer, dan werd dat doorgaans uitgelegd als voorlezer. Met dit punt raakte hij de achillespees van de literaire mediëvistiek, die kampt met een nijpend gebrek aan (ondubbelzinnige) bronnen over het literaire leven. (Mantingh, 1997, 185-186)
Volgens de Scholz is de herhaalde referentie aan een luisterend publiek dus een kunstgreep. Door de lezer steeds aan te spreken wordt zijn betrokkenheid geactiveerd. In de middeleeuwen komt dit procedé minder gemaakt over omdat de privélezer over het algemeen nog hardop leest en het daardoor ook de luisteraar is die de door hem gelezen tekst aanhoort. De aansporingen om te ‘horen’ slaan dus op het akoestisch effect dat de privélezer tot stand brengt. Verdere aanwijzingen voor een individueel lezend publiek zijn: het handschriftformaat dat wel eens te groot is om in de hand te leggen, afbeeldingen die enkel gezien worden door de lezer, en stijlkenmerken zoals een acrostichon. Om een acrostichon als luisteraar op te merken, moet je wel heel aandachtig zijn. (Pleij, 2008, 113-115) Herman Pleij weerlegt deze theorie en doet ze aan als geforceerd. Dankzij rekeningen van graven, hertogen en stedelijke instanties beschikken we over de informatie dat in de veertiende en vijftiende eeuw fictionele teksten regelmatig aan hoven en in steden werden voorgelezen en voorgedragen. We kunnen steeds constructies bedenken waaruit moet blijken dat de leestekst dan een leesversie is van de voordrachttekst, of omgekeerd, maar dan doet deze situatie zich wel heel erg herhaaldelijk voor. Voor Pleij is het duidelijk: “ook in de late Middeleeuwen behoort het voordragen van en luisteren naar fictionele teksten bij het haardvuur of op de markt tot de dagelijkse praktijk, met uitschieters op feestdagen.”( Pleij, 2008, 116 ) In tegenstelling tot Pleij gelooft ook E. van den Berg (1985) in een steeds meer individueel lezend publiek in de middeleeuwen. Hij richt zich daarbij op de stijlkenmerken en de versbouw van Middelnederlandse fictie, in het bijzonder van de Karelepiek.
In de eerste plaats ondergaan de teksten zelf een verandering: de versbouw wordt in de loop van de dertiende eeuw steeds gekompliceerder. Daardoor worden er zowel aan de voordrager als aan zijn publiek steeds hogere eisen gesteld. In de tweede plaats lijkt de ontwikkeling van voordracht naar individuele lektuur zichtbaar te worden in de lay-out van de handschriften: de opkomst van handschriften met een mise-en-page in drie kolommen kan in verband gebracht worden met die van de leeskultuur. (p.19)
Van den Berg laat in zijn studie zien dat ook de Karelepiek mee is geëvolueerd met deze ontwikkelingen: “het genre is met zijn tijd meegegaan.” (p. 19) Wel benadrukt hij dat de verschillende stadia, voordracht, voorlezen en individueel lezen weliswaar na elkaar zijn opgekomen, maar zeker ook naast elkaar hebben bestaan. (E. van den Berg, 1985, p. 19)
5.	Besluit
Uit het eerste hoofdstuk kunnen we opmaken dat de adel zich liet voorlezen, wat niet wil zeggen dat ze zelf niet konden lezen en schrijven. Situatie, milieu en tekstsoort bepaalden de receptie van de tekst. Die kan bestaan uit het zelf lezen van een geschreven of gedrukte tekst, het luisteren naar een voorlezer dan wel het toeschouwer zijn van een spektakel, opgevoerd door een improviserende voordrager. Vooral devotionele literatuur en boeken over de artes werden meer en meer individueel gelezen. Over de receptie van fictie in de middeleeuwen zijn literatuurhistorici het nog niet eens. Volgens sommigen werd het door de veranderende structuur van de tekst moeilijk of zelfs bijna onmogelijk om nog hardop te lezen. Anderen laten dan weer zien aan de hand van rekeningen dat voordracht nog lang heeft voortbestaan. Wat we hieruit kunnen opmaken is dat de verschillende soorten receptie, namelijk voordracht, voorlezen en zelf lezen, elkaar opvolgen, maar zeker ook tot ver in de late middeleeuwen naast elkaar blijven bestaan. 
