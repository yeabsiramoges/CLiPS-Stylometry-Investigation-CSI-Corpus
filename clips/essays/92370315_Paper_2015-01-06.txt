Dyslexie: een hardnekkig leerprobleem
Een bespreking over het vaststellen en behandelen van dyslexie

1. Inleiding
Dyslexie is niet langer een onbekend fenomeen. Vele mensen kennen wel iemand met lees- en spellingsmoeilijkheden en maar al te vaak blijkt dyslexie de achterliggende oorzaak. Het onderzoek naar dyslexie is nog niet ten einde, maar het is wel al duidelijk dat de leeraandoening meer inhoudt dan enkel problemen met lezen en schrijven.

Deze paper bestaat uit twee grote delen. Het eerste deel behandelt in grote lijnen het begrip dyslexie. Het tweede deel gaat over dyslexie in de schoolomgeving. De leeraandoening kan tijdens meerdere fasen van de schooltijd naar voren komen. Daarom onderscheiden we in dit deel het kleuteronderwijs (voor het leren lezen begint op school) van het secundair onderwijs. In dit deel gaan we in op verschillende behandelingsmethodes die dyslectische leerlingen dezelfde kansen geven als andere studenten. 

2. Dyslexie: moeilijk te definiëren 
Er is nog veel discussie rond het onderwerp dyslexie en dat zorgt ervoor dat het begrip moeilijk te definiëren valt. Zo is er nog onduidelijkheid over de oorzaak en de gevolgen van dyslexie. Wij volgen de theorie van Tom Braams, maar voor die verder wordt toegelicht, bekijken we een discussiepunt rond de diagnose van dyslexie. 

2.1 De diagnose van dyslexie
Het rapport van de Adviescommissie van de Gezondheidsraad geeft de volgende definitie: “De commissie spreekt van dyslexie wanneer de automatisering van woordidentificatie (lezen) en/of schriftbeeldvorming (spellen) zich niet, dan wel zeer onvolledig of zeer moeizaam ontwikkelt.” (Loonstra en Schalkwijk, 1999, p. 58). Loonstra en Schalkwijk (1999) merken hier op dat de definitie alleen spreekt over waarneembare verschijnselen en niet over een mogelijke oorzaak. Daarnaast is de definitie beperkt tot het technisch lezen en de spelling. Bovenstaande definitie bestempelt zwakbegaafde leerlingen en leerlingen met zintuiglijke tekorten als dyslectici (p. 58). Braams (1997) is het daar niet mee eens en maakt hier het onderscheid tussen een algemeen leerprobleem en een specifiek leerprobleem. Bij een algemeen leerprobleem wordt het leren verhinderd door een zwakke intelligentie, neurologische- of zintuiglijke problemen. Daarnaast kan de oorzaak van het leerprobleem ook liggen bij ongunstige sociale omstandigheden of onregelmatig onderwijs. Algemene leerproblemen hebben een brede invloed op het leren, van taalvaardigheden tot de algemene ontwikkeling (p. 10). Volgens Braams is dyslexie echter een specifiek leerprobleem. Bij een specifiek leerprobleem moeten de factoren die een algemeen leerprobleem veroorzaken kunnen worden uitgesloten. Zo moet de intelligentie van het kind normaal zijn. Ook mag er geen sprake zijn van zintuiglijke stoornissen of sociaal-emotionele problemen. Er moet verder ook sprake zijn van een ‘syndroom’. Dat houdt in dat de oorzaak van de leerstoornis van kind tot kind niet erg mag verschillen. Dezelfde vaardigheden moeten zwak zijn en op neurologisch niveau moeten er vergelijkbare afwijkingen te vinden zijn. Braams is bijgevolg van mening dat bij de diagnose van een leerprobleem de oorzaak in acht moet worden genomen (p. 10). 

2.2 De oorzaak van dyslexie 
Volgens Braams (1998) ligt de onderliggende oorzaak van dyslexie in een minimale afwijking in de anatomie van de hersenen die ervoor zorgt dat de taalverwerking trager verloopt dan normaal (p. 317). Aan de hand van neurologische scantechnieken werden bij dyslectici kleine verschillen teruggevonden in de linkerhersenhelft, meer specifiek op de plaats waar aansturing van taal plaatsvindt. Het probleem ligt volgens Braams bij de fonologische verwerking van taal door de hersenen. Dyslectici hebben moeite met het omzetten van letters naar klanken. Er is dus geen sprake van letterverwarring waarbij letters worden omgekeerd of verwisseld (bijvoorbeeld het omwisselen van p/b en b/d). Het probleem ligt bij het koppelen van de juiste klanken aan de juiste tekens (Braams, 1998, p. 318-319). 

2.3 De gevolgen van dyslexie
Het probleem van dyslexie is dus hoofdzakelijk de verwerking van taal door de hersenen. Hoewel bij alle dyslectici een fonologisch probleem aan de basis ligt, komt de aandoening op veel verschillende manieren tot uiting. Daarom overlopen we enkele problemen die dyslectici kunnen hebben (Braams, 1997, p. 17). 

Het meest kenmerkend voor dyslexie zijn de spellings- en leesproblemen. Zo kost het spellen een dyslectisch kind vaak veel moeite waardoor het leren schrijven langzaam verloopt. Daarnaast duurt het voor dyslectici ook langer om de letters (of lettercombinaties) te koppelen aan de juiste klanken van het woord. Leren lezen gaat dan vaak moeizamer dan bij leeftijdsgenoten. Deze twee problemen zijn de meest bekende kenmerken van dyslexie. Kinderen en volwassenen die geen duidelijke lees- en spellingproblemen (meer) hebben, kunnen toch dyslectisch zijn en daar last van hebben in andere domeinen (Braams, 1997, p. 18-19). 

Dyslectici hebben ook verschillende geheugenproblemen zoals het onthouden van bepaalde informatie of complexe instructies (Braams, 1998, p. 319). Informatie met een duidelijke samenhang of logica is makkelijker te leren. Wanneer die ontbreekt, zoals bijvoorbeeld bij woordenlijsten, feiten of namen, moet de leerstof volgens Braams (1997) meer ‘gestampt’ worden Dit type leerstof heeft als nadeel dat de leerling maar weinig houvast heeft bij het leren (p. 81). Zo is het moeilijk om te onthouden dat het woord ‘paraplu’ bij het Engelse woord ‘umbrella’ hoort. De klank van het woord kan daarbij steun geven. Dyslectici stuiten hier echter weer op hun probleem bij het verwerken van spraakklanken door de hersenen wat het leren bemoeilijkt (Braams, 1997, p. 81). Hetzelfde geldt voor het onthouden van complexe instructies. Volgens Braams dient de samenhang tussen de opdrachten ook als houvast. Lange, complexe instructies zijn voor dyslectici niet goed te begrijpen. Ze kunnen de informatie niet voldoende op een rijtje houden, omdat de klankverwerking van de informatie moeizamer verloopt. Vaak verliezen ze dan hun concentratie. Een duidelijke samenhang tussen de deelopdrachten van de instructie kan helpen bij het onthouden ervan (Braams, 1997, p. 82). 

Ook op communicatief vlak laat dyslexie zijn sporen na. Iemand met dyslexie heeft gemakkelijk problemen met luisteren in een rumoerige omgeving. Het probleem ligt hier niet bij een slecht gehoor, maar een minder efficiënte verwerking van informatie (Braams, 1997, p. 20). 

Daarnaast hebben dyslectici ook problemen met begrijpend lezen. Het lezen van teksten kost hen veel moeite door hun trage leestempo. Het ontcijferen van de tekst kost hen veel energie met als gevolg dat er weinig energie overblijft om de tekst daadwerkelijk te snappen. Daarom moeten ze de tekst vaak meerdere keren lezen alvorens ze hem helemaal begrijpen (Braams, 1997, p. 20). 

Ten slotte hebben dyslectici meer kans op secundaire gedrags- en emotionele problemen. Een gevoel van falen bij het lezen en schrijven zorgt voor negatieve gevoelens die bijvoorbeeld kunnen leiden tot een minderwaardigheidscomplex. Volgens Ghesquière et al (2011) is dat sociaal-emotioneel welbevinden afhankelijk van de beïnvloeding door de omgeving. Zulke leerproblemen vragen dan ook een specifieke en gerichte benadering (p. 14).

Dyslexie is een specifieke leeraandoening waarbij de verwerking van taal trager verloopt dan normaal. Dat kan problemen veroorzaken in alledaagse situaties. Een juiste aanpak van dyslexie in de vroege levensstadia van een kind is dus uitermate belangrijk voor zijn verdere leven. Daarom gaan we in deze paper verder in op de omgang met dyslexie tijdens de schooltijd.

3. Dyslexie in de schoolomgeving
Dyslexie is een aandoening waar de persoon heel zijn leven last van zal hebben. Scholen zijn het perfecte platform voor een kind om uit te proberen op welke manier zijn omgeving en het kind zelf het beste kunnen omgaan met dyslexie. Deze paper focust op het kleuteronderwijs en het secundair onderwijs. Eerst bespreken we hoe dyslexie wordt opgemerkt. Daarna geven we enkele voorbeelden van begeleidingsmethodes.

3.1 Dyslexie bij kleuters 
3.1.1 Dyslexie voorspellen
Loonstra en Schalkwijk (1999) benadrukken het belang van het ontdekken van lees- en leerproblemen in de vroege levensfasen. Interventies hebben dan meer effect en daarnaast is er minder kans op sociale- en emotionele problemen bij het opgroeien (p. 64). 

Braams en Bosman (2000) hebben een test samengesteld waarmee je kleuters kan opsporen die later mogelijk last zullen hebben van lees- en spellingsproblemen. De kinderen krijgen opdrachten waarbij een fonologisch bewustzijn vereist is. Met het fonologisch bewustzijn bedoelen ze ‘het vermogen om over linguïstische aspecten (i.c. de klank) van woorden te reflecteren; bijvoorbeeld het besef hebben dat het gesproken woord REUS korter is dan KABOUTER.” (Braams & Bosman, 2000, p. 199). Hierbij ontstond al snel de discussie wanneer, in welke mate en welke fonologische kennis een kind moet hebben om later een succesvolle lezer te worden. Bij de uitkomst van deze discussie werd bepaald dat het kind tegen het eerste leerjaar in staat moet zijn om woorden op te delen in kleinere fonologische eenheden, bijvoorbeeld door ze te segmenteren in syllaben (p. 200). 

Braams en Bosman (2000) ondervonden dat letterkennis de belangrijkste predictor is van problemen met lezen en spellen. Ze ontwikkelden de letterbenoemtest waarbij het kind twintig kleine letters en hoofdletters moet benoemen. De score op deze test was het aantal correct benoemde letters. Hoe beter dit lukte, hoe minder het kind kans had op lees- en spellingsproblemen in de toekomst (p. 203). Deze test geeft goede voorspellingsresultaten en dat komt door zijn grote verwantschap met het feitelijke lezen. Bij deze test moeten kinderen het geschreven symbool dat deel uitmaakt van een woord verwerken. Speciaal aan deze test is de visuele ondersteuning van de fonologische of fonemische informatie (Braams en Bosman, 2000, p. 203). Dat is een belangrijk aspect bij de begeleiding van dyslectische kleuters.  

3.1.2 Voorbereiden op het primair onderwijs
Het stimuleren van het foneembewustzijn bij kleuters met dyslexie kan dienen als voorbereiding op het eerste leerjaar, op deze manier wordt een te grote achterstand tegenover andere leerlingen grotendeels vermeden. De juiste begeleiding is hierbij van essentieel belang. In het artikel ‘Risicokleuters helpen lezen en spellen’ geeft Smits (2000) een voorbeeld van voorbereidende begeleiding. 

In de eerste plaats stelt Smits (2000) enkele voorwaarden op over de aard van de voorbereidende begeleiding. Het werkt het beste wanneer het gaat om individuele en intensieve opvolging door iemand die een goede band heeft met het kind. Dat moet gebeuren onder veilige en plezierige omstandigheden aangepast aan het individu. Het is bedoeld als de eerste succeservaring in verband met letters. Zo krijgt het kind de kans om in zijn eigen tempo voor het eerst kennis te maken met het verband tussen klanken en tekens (p. 24).  

Smits (2000) splitst de voorschotbegeleiding op in drie grote fasen. De eerste fase bestaat uit de identificatie van fonemen en letters. De begeleider begint de letters voor te lezen terwijl het kind kan kijken naar de schriftelijke realisatie. Zo ervaren kinderen voor het eerst de link tussen klanken en letters. Bij dit gedeelte kan de begeleider gebruikmaken van bijvoorbeeld letterboeken. Deze spelletjes stellen nog geen eisen aan het kind, dat alleen de letters en klanken moet opnemen in zijn eigen tempo (p. 25). 

De tweede fase bestaat uit de manipulatie van fonemen en letters. Letterspelletjes maken het kind bewust van verschillende lettercombinaties. De begeleider kan bijvoorbeeld werken met kaartjes waar letters op staan. Hij of zij vormt het woordje ‘zon’ en legt het woord naast een afbeelding van de zon. De begeleider spreekt het woord nog eens uit en kan op die manier laten zien hoe woorden gevormd worden. Daarnaast laat de begeleider ook zien welke functie klanken en letters in de leeshandeling hebben. Het kind kan controleren dat het gaat om de zon aan de hand van de afbeelding. Voor dit gedeelte heeft het kind nog geen letterkennis nodig (Smits, 2000, p. 25-26).

In de derde fase leert het kind de lettertekens aan de klanktekens koppelen. Op die manier wordt spelenderwijs letter per letter aangeleerd. Dat lijkt heel erg op de leerstof van het eerste leerjaar, maar de kleuter krijgt hier meer tijd voor het aanleren van elke letter (p. 26). Met deze begeleiding hebben dyslectische kinderen een goede voorbereiding om te beginnen aan het werkelijk leren lezen op de lagere school. 

3.2  Dyslexie in het secundair onderwijs
3.2.1 Sluimerende dyslexie
In het eerste leerjaar beginnen jongeren met het leren lezen en schrijven. Bij de meeste leerlingen wordt dyslexie dan ook in deze periode vastgesteld. Sommige kinderen met dyslexie blijven echter onopgemerkt. Dyslectici hebben moeite met het het koppelen van letters en de juiste klanken. In het Nederlands is dat niet per se een groot probleem omdat het woord min of meer geschreven is zoals het het uitgesproken wordt. Jongeren kunnen zich dan soms in het lager onderwijs nog redden en hun dyslexie vormt dan pas een probleem bij het leren van een nieuwe taal. Het Engels is bijvoorbeeld moeilijker om te leren omdat de geschreven en gesproken taal verder uit elkaar liggen (Braams, 1998, p. 318). Daarnaast heb je ook nog dyslectische leerlingen met een hoog IQ waarbij de leeraandoening minder snel opvalt omdat ze niet behoren tot de slechtste leerlingen van de klas. De leerkracht wijt de gebreken bij het lezen en schrijven aan te weinig inzet of een tekort aan intellectuele capaciteiten. In het secundair onderwijs wordt de complexiteit van de taken groter en de dyslectische leerlingen ondervinden problemen (Ruijssenaars, de Haan, Hijs, Harinck, 2008, p. 136). Bijvoorbeeld bij het zelfstandig leren en het lezen van teksten en opdrachten (Loonstra & Schalkwijk, 1999, p. 65).

3.2.2 Omgaan met dyslexie tijdens de les
Aangezien dyslexie een aandoening is waar je levenslang last van hebt, is het ook in het secundair onderwijs van belang hier voldoende aandacht aan te besteden. Niet alleen voor leerlingen waarbij dyslexie nu pas aan de oppervlakte komt, maar ook voor leerlingen waarbij reeds dyslexie vastgesteld werd, blijft begeleiding noodzakelijk. Deze leeraandoening kan immers ook een struikelblok zijn voor niet taalgerelateerde vakken zoals aardrijkskunde en geschiedenis (Braams, 1997, p. 84-85). Er zijn bepaalde hulpmiddelen om de leerling op weg te helpen. De STICORDI-maatregelen zijn hier een goed voorbeeld van. Ghesquière et al (2011) geven een korte beschrijving van wat die maatregelen inhouden. STICORDI staat voor STImuleren, COmpenseren, Remediëren en DIspenseren. 

De eerste twee maatregelen zijn ‘remediëren’ en ‘compenseren’. Remediëren richt zich op vaardigheden waarover de student nog niet beschikt (Ghesquière et al, 2011, p. 16). Logopedisten en orthopedagogen helpen bijvoorbeeld bij de instructie en het oefenen van deelvaardigheden zodat dyslectici het niveau van die vaardigheden zo hoog mogelijk houden (Braams, 1997, p. 71). Door de hardnekkigheid van de problematiek hebben dyslectici al snel meer baat bij de volgende strategie, het aanbieden van hulpmiddelen om gebrekkige vaardigheden te compenseren. Een voorbeeld hiervan is de voorleessoftware Sprint. Het voorleesprogramma helpt de leerling bij het lezen en schrijven en is een handig gebruiksmiddel bij het voorbereiden van het huiswerk. Het kan zelfgeschreven teksten voorlezen zodat de leerling hoort wat hij heeft geschreven en sneller fouten kan opmerken. Daarnaast leest het ook PDF’s voor zodat de leerling teksten efficiënter kan verwerken. Janssen (2005) vat de doelen van deze compenserende software als volgt samen: “Het doel van het inzetten van compenserende technologie is het verminderen van de belemmeringen die door de dyslexie worden ervaren, het toegang verschaffen tot informatie en het actief laten deelnemen aan de kennismaatschappij.” (p. 25). Met Sprint kunnen ze hun werkelijke leerpotentieel bereiken (Janssen, 2005, p. 25).

Naast ‘remediëren’ en ‘compenseren’ is er nog ‘dispenseren’ en ‘motiveren’. Soms is het gemakkelijker om de student van bepaalde opdrachten te ontslaan, bijvoorbeeld door spellingsfouten niet aan te rekenen bij de taalvakken. Dat is dispenseren. Als laatste is het belangrijk om de student te motiveren. Leesopdrachten en het instuderen van het lesmateriaal kost dyslectici veel moeite waardoor ze gemakkelijk het plezier in lezen en schrijven verliezen. De begeleider kan de student motiveren door bijvoorbeeld in te spelen op de leefwereld van de jongere (Ghesquière et al, 2000, p. 16-17). 

4. Besluit
Dyslexie is een onderwerp dat nog veel discussie oproept. Braams is van mening dat niet alleen de symptomen maar ook de oorzaken van belang zijn bij de diagnose. Op deze manier kan je dyslexie, een specifiek leerprobleem, onderscheiden van algemene leerproblemen. De oorzaak is van fonologische aard en houdt meer in dan lees- en spellingsproblemen. Zo kan het ook problemen veroorzaken bij het onthouden van informatie met een gebrek samenhang (bijvoorbeeld woordenlijsten), het onthouden van complexe instructies, begrijpend lezen en op communicatief vlak. Daarnaast kan het ook nog zorgen voor secundaire gedrags- en emotionele problemen. Het is belangrijk om dyslexie op een zo jong mogelijke leeftijd vast te stellen. Dan krijgt het kind een gepaste begeleiding voor zijn probleem. Door de kleuter al op een juiste manier voor te bereiden op het eerste leerjaar wordt een te grote achterstand tegenover andere leerlingen grotendeels vermeden. Ook later in de schoolcarrière is het van belang dat de leerling en zijn omgeving op een juiste manier weten om te gaan met dyslexie. Op deze manier krijgt de jongere dezelfde kansen als zijn medestudenten.
