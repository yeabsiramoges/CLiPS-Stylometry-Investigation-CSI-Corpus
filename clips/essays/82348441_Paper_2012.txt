1. Inleiding

	“Communicatie is van wezenlijk belang voor de mens: het bepaalt in hoge mate de persoonlijkheid en mogelijkheden. Veel mensen met ernstige communicatieve beperkingen zijn niet in staat om de vele mogelijkheden van de natuurlijke taal die in hun leefgemeenschap gebruikt worden productief en/of receptief te benutten” (Stolte & Rietveld 2005: 5). 
	Bovenstaand citaat benadrukt terecht het belang van communicatie voor de mens. Een communicatieprobleem kan dus een grote impact hebben op de levenskwaliteit van de slachtoffers. De computerlinguïstiek probeert deze mensen tegemoet te komen met oplossingen. 
	In deze paper wordt eerst het begrip ‘computerlinguïstiek’ afgebakend, en welke toepassingen zij al kan bieden als oplossing. Daarna wordt er specifiek gekeken naar taalperceptieproblemen: welke soorten er zijn, hoe ze ontstaan en welke oplossingen de computationele taalkunde hiervoor kan bieden. Ook de belangrijkste problemen in de computerlinguïstiek worden aan het einde van deze paper aangekaart. 

2. Computerlinguïstiek

	Alvorens er verklaard kan worden hoe de computerlinguïstiek een invloed kan hebben op het dagelijkse leven van mensen met communicatieve beperkingen, is het belangrijk af te bakenen wat deze recent ontstane tak van de taalkunde precies omvat. Er zal een verklaring van de term ‘computerlinguïstiek’ gegeven worden, en de verschillende toepassingsvelden en huidige mogelijkheden zullen kort worden toegelicht. 

	2.1 Verklaring van de term en toepassingsvelden

	In de computerlinguïstiek gaan computationeel en taalkundig onderzoek hand in hand. Door taalkundig inzicht te combineren met computerkennis ontstaat er een heel nieuw spectrum aan toepassingsmogelijkheden. Ter illustratie kan men denken aan de toepassing Google Translate. Om dit te kunnen realiseren is niet alleen een grondige computerkennis vereist, ook de taalkennis van een linguïst is nodig om bepaalde lexicaal-semantische patronen in een taal te ontdekken en deze om te zetten in vertaalregels.

	De computerlinguïstiek kan onderverdeeld worden in verschillende toepassingsvelden die gelinkt zijn aan een andere soort transformatie tussen taal en computeroutput. Een recente publicatie van de Nederlandse Taalunie maakt een opsomming van enkele belangrijke toepassingsvelden. Ten eerste is er spraaksynthese, het omzetten van tekst naar spraak. Daarnaast is er tekstmodificatie, het modificeren van geschreven taal, zoals samenvatten, vereenvoudigen en inkorten. Ten derde is er het omzetten van non-verbale communicatie, zoals bijvoorbeeld pictogrammen, afbeeldingen, symbolen, animaties of gebaren naar gesproken taal. Ook wordt er gesproken over tekst die naar non-verbale communicatie wordt omgezet (Ruiter 2010: 6-7). Naast dit alles is er de mogelijkheid om menselijke spraak te laten verwerken door een computer, dit heet spraakherkenning. Ten slotte is er spellingscontrole, de technologie die spellingsfouten in teksten herkent en corrigeert. (Ruiter 2010: 11). 

	2.2 De huidige mogelijkheden

	Na een algemeen inzicht te hebben verworven van het begrip ‘computerlinguïstiek’, is het van belang samen te vatten wat de huidige stand van zaken van onderzoek in dit veld te bieden heeft, omdat dit nodig is alvorens de problemen ervan te kunnen bespreken. 
	Hoewel we er amper bij stilstaan, bestrijkt de computationele taalkunde toch een groot deel van de toepassingen die we in onze dagelijkse leefwereld gebruiken, en dus niet alleen die van mensen met communicatieproblemen. “Tegenwoordig heeft iedereen bewust of onbewust wel eens te maken gehad met taal- en spraaktechnologie, bijvoorbeeld door te bellen met een geautomatiseerde telefoondienst, […] of door gebruik te maken van de spellingcontrole in tekstverwerkers. En wie sms’t, kent waarschijnlijk wel de zogeheten woordpredictieprogramma’s, zoals T9, die het aantal toetsaanslagen flink inperken” (Stolte 2005: 242). 
	Vaak zijn deze toepassingen die wij dagelijks gebruiken ook rechtstreeks gelinkt aan onderzoek dat relevant is voor deze paper: “Door woordpredictie is de mobiele telefoon helemaal doorgebroken bij doven en slechthorenden. Hoewel ze niet kunnen horen, kunnen ze toch mobiel telefoneren in de vorm van tekstberichtjes. Weinig mensen weten overigens dat woordpredictie oorspronkelijk is ontwikkeld op gewone computers, voor mensen die vanwege motorische beperkingen weinig toetsaanslagen kunnen maken. […] Er zijn meer technologieën die eerst werden gebruikt door mensen met een communicatieve beperking voordat ze door het grote publiek werden omarmd” (Stolte 2005: 242). 
	Computerlinguïstisch onderzoek heeft dus al veel toepassingen opgeleverd die wij ondertussen vaak in het dagelijkse leven gebruiken. Sommigen hiervan zijn aanvankelijk ontworpen voor mensen met communicatiestoornissen.

3. Taalperceptieproblemen

	Er zijn verschillende soorten communicatieve beperkingen. Zoals al eerder gezegd ligt in deze paper de focus op problemen met de waarneming van taal, en dan vooral op leesproblemen. De twee belangrijkste stoornissen die onder deze noemer kunnen gebracht worden zijn dyslexie en afasie. Deze begrippen zullen beide afzonderlijk behandeld worden in de volgende twee paragrafen.
	3.1 Dyslexie 

	Smits leert ons dat een algemene definitie van dyslexie moeilijk te geven is. Zowel nationaal als internationaal bestaan er controverses over de definitie van dyslexie, wat heeft geleid tot het naast elkaar bestaan van vele verschillende definities. Het is daarentegen wel duidelijk dat problemen met woordherkenning centraal staan bij dyslexie en dat er een sterke relatie bestaat tussen zwak foneembewustzijn (bewustzijn van de afzonderlijke klanken in de taal) en zwakke leesvaardigheid. De SDN (Stichting Dyslexie Nederland) definieert dyslexie als ‘een stoornis die gekenmerkt wordt door een hardnekkig probleem met het aanleren en het accuraat en/of vlot toepassen van het lezen en/of spellen op woordniveau’. Specifieke problemen met het verwerken van tekst zijn verschillend bij elke dislecticus (2004: 608-609). 
	Een algemeen geldende definitie onder woorden brengen is dus moeilijk, maar het staat vast dat het over een stoornis gaat die belangrijke gevolgen heeft voor de waarneming en het kunnen verwerken van woorden, en die bijgevolg een leesprobleem veroorzaakt.

	3.2 Afasie

	Rietveld, Ruiter & Kok definiëren afasie als volgt: “Wanneer ten gevolge van een hersenbeschadiging problemen ontstaan in taalproductie of taalbegrip is er sprake van afasie. Afasie kan zich op allerlei manieren uiten, afhankelijk van de plaats en de grootte van het hersenletsel. Zo heeft de ene patiënt vooral problemen met het vinden van de juiste woorden, terwijl een ander de woorden wel kan vinden, maar deze moeilijk kan combineren tot een grammaticaal correcte zin” (2008: 13). Het belangrijkste verschil met dyslexie is dus dat het hier gaat om hersenbeschadiging ten gevolge van een ongeval of beroerte. 
	Zoals het citaat vermeldt, kan afasie zich uiten op verschillende manieren. Voor deze paper is alexie het belangrijkste, aangezien dit het moeilijk kunnen verwerken van teksten of zelfs het onvermogen tot lezen veroorzaakt. De grootste problemen van afatici met alexie zijn “lange teksten met veel complexe zinnen, minder frequent voorkomende woorden en abstracte betekenissen[, zij] kunnen voor deze groep patiënten problemen opleveren. Concreet betekent dit dat deze patiënten beperkt zijn in bijvoorbeeld het lezen van krantenartikelen, tijdschriften en brieven van instanties” (Rietveld, Ruiter & Kok 2008: 13). 
	Afasie is dus een stoornis die leesproblemen kan opleveren, en die het gevolg is van een gebeurtenis die hersenbeschadiging veroorzaakte.

4. De computationele taalkunde op vlak van leesproblemen

	De huidige toepassingsmogelijkheden van computerlinguïstisch onderzoek, maar dan specifiek voor leesproblemen, en de struikelblokken waarmee de computerlinguïstiek te kampen heeft worden in dit onderdeel onder de loep genomen. Het begrip dat hiervoor het meest van belang is, is spraaksynthese. Dit is een tak van de computationele taalkunde die zich richt op machines die spraak produceren vanuit onder andere geschreven tekst.

	4.1 De huidige mogelijkheden

	Er is nood aan hulp voor dyslectici en afatici voor verschillende doeleinden, namelijk opleiding (het kunnen lezen en verwerken van de leerstof), ontspanning (bijvoorbeeld films met ondertiteling kunnen volgen) en vele andere zaken die nodig zijn om optimaal te kunnen deelnemen aan sociale interactie (bijvoorbeeld op de hoogte kunnen zijn van de actualiteit, waarvoor het regelmatig lezen van een krant vereist is). De noodzakelijkheid hiervan wordt beaamd door Krahmer, Marsi en Beijer, ze benadrukken dat “deze beperkingen kunnen leiden tot sociaal isolement en afhankelijkheid van anderen” (2008: 15). 

	Er zijn al verschillende toepassingen die mensen met leesproblemen kunnen helpen. Strik geeft hier een opsomming van: “[…]spraaksynthese wordt al op ruime schaal toegepast, voor het hoorbaar maken van de ondertiteling op tv, pratende chipknip-oplaadpunten, screen-readers die hoorbaar kunnen maken wat op het scherm van de pc staat, voorleespennen die je over de tekst beweegt en die deze tekst dan hoorbaar maken, enz.” (2008: 9).

	Behalve spraaksynthese is er ook een andere aanpak die teksten duidelijker en makkelijker te verwerken maakt voor mensen met leesproblemen: “Moderne taaltechnologische toepassingen zouden voor deze groep een uitkomst kunnen bieden, bijvoorbeeld door teksten automatisch te vereenvoudigen en meer toegankelijk te maken.” (Strik 2008: 9). Ook Krahmer, Marsi en Beijer vermelden deze mogelijkheid: “Automatisch samenvatten is een algemene toepassing die al geruime tijd in de belangstelling van taaltechnologen staat, en er zijn inmiddels redelijk betrouwbare methodes om op basis van allerlei features automatisch te bepalen wat de belangrijkste zinnen in een tekst zijn” (2008: 15). 
	Dus ook door de teksten te laten inkorten met behulp van een computerprogramma (samenvatten) of te vereenvoudigen kunnen moeilijke en lange teksten sneller gelezen worden.

	Er valt dus te concluderen dat er behalve voorleessoftware op een computer nog andere technieken voorhanden zijn om het verwerken van teksten voor mensen met leesproblemen te vergemakkelijken: teksten vereenvoudigen, zelf woorden of zinnen aanduiden die moeten voorgelezen worden aan de hand van een voorleespen, … Toch zijn er nog enkele struikelblokken die het perfectioneren van deze toepassingen vertragen. Deze problemen zullen behandeld worden in de volgende paragraaf.

	4.2 De struikelblokken

	Krahmer, Marsi & Beijer wijzen erop dat er nog maar weinig toepassingen daadwerkelijk zijn ontwikkeld. De centrale vraag in deze paragraaf is waarom dit het geval is. 
	“Een mogelijke verklaring is dat mensen uit de taal- en spraakpathologie en uit de taaltechnologie elkaar doorgaans niet zo vaak tegenkomen, en bovendien een andere professionele taal spreken. Voor iemand uit de wereld van de taal- en spraakpathologie vraagt het enige inspanning om al die taaltechnologische uiteenzettingen te doorgronden, en vervolgens nog een tandje extra om de brug te slaan tussen deze relatief onbekende maar boeiende materie enerzijds en de realiteit van mensen met communicatieve beperkingen anderzijds” (Krahmer, Marsi & Beijer 2008: 15). Er is dus sprake van een communicatieprobleem. 
	Daarnaast is er ook nog het probleem dat hoewel taaltechnologische ontwikkelingen begrijpen meestal niet al te veel problemen oplevert voor een taaltechnoloog, hij weinig tot geen zicht heeft op de specifieke behoeftes van mensen met communicatieproblemen (Krahmer, Marsi & Beijer 2008: 15). Een tweede probleem is dus ook nog de ontoereikendheid van de kennis van een taaltechnoloog over de behoeftes van mensen met een communicatiestoornis.
	Ook zijn er nog specifieke problemen met enkele toepassingen. Een uitgebreid overzicht hiervan geven is niet aan de orde en zou overigens te diepgaand zijn. Een klein voorbeeld volstaat. Kramer, Marsi en Beijer noemen twee problemen bij de automatische tekstsamenvatters. Ten eerste levert het achter elkaar plakken van de belangrijkste zinnen uit een tekst niet meteen een vlot leesbare samenvatting op, want de opbouw en de structuur van de tekst worden doorbroken. Daarnaast worden er vaak twee zinnen in een tekst opgenomen die beide belangrijke informatie bevatten, maar in grote mate overlappen. Dit zorgt voor een herhaling van de informatie (2008: 15).

	Een totaal ander soort probleem voor de computerlinguïstiek (in het Nederlands) is de hegemonie van het Engels. Salverda wijst erop dat het Engels steeds belangrijker wordt in Nederlandstalige gebieden, en dit ten koste van het Nederlands. Het Engels is in Nederland volgens hem tegenwoordig voor veel mensen in tweede taal – in veel situaties zelfs de eerste – en het rukt overal op (2008: 60). “[…] Zoals socioloog Abram de Swaan heeft opgemerkt leert negentig procent van de Europese schooljeugd nu Engels. In Nederland wordt deze razendsnelle verengelsing nog versterkt doordat er tegenwoordig veel Engelstaligen in Nederland wonen” (Salverda 2008: 60).
	Dit heeft natuurlijk ook gevolgen voor de computerlinguïstiek. Het zorgt ervoor dat nieuwe toepassingen eerst voor het Engels ontwikkeld worden. Op die manier veroorzaakt dat taalkundig imperialisme van het Engels dus een achterstand van het Nederlands. Bij internationaal onderzoek wordt er vaak Engels gesproken en in die taal wordt er onderzoek verricht, en dus zijn toepassingen in het Engels makkelijker realiseerbaar. Dit probleem wordt ook kort aangekaart in het artikel van Stolte. Zij wijst erop dat sommige producten al wel in het Engels, maar nog niet in het Nederlands beschikbaar zijn (2005: 244). 

5. Conclusie

	Er kan geconcludeerd worden dat de computerlinguïstiek al enkele goede ideeën heeft gerealiseerd om het leven van mensen met leesproblemen te vergemakkelijken, maar die toepassingen kunnen en moeten nog meer geperfectioneerd worden. De redenen dat het nog niet zo ver is, zijn het communicatieprobleem tussen onderzoekers onderling, de hegemonie van het Engels, en daarnaast nog enkele verschillende specifieke problemen met enkele toepassingen. Er wordt nu vooral gekeken naar hoe die problemen opgelost kunnen worden. Als deze dan eenmaal van de baan zijn, ziet de toekomst er veelbelovend uit voor de computationele taalkunde en haar toepassingen ten behoeve van mensen met specifieke communicatieve beperkingen. Deze toepassingen kunnen immers “bijdragen aan een grotere zelfstandigheid en een volwaardiger maatschappelijke participatie van mensen met communicatieve beperkingen” (Krahmer, Marsi & Beijer 2008: 17), en dat is natuurlijk het ultieme doel van de computerlinguïstiek.

