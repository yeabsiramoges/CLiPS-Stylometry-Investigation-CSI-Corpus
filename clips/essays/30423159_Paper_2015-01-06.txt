Een introductie tot het fenomeen taaldood

Inleiding
Hoeveel talen er in de wereld zijn, is heel moeilijk te bepalen, maar volgens schattingen zijn er ongeveer 25 tot 30 keer zoveel talen als landen. Dat betekent dat bijna elk land twee- of meertalig is. Nettle & Romaine (2004) vermelden in hun boek Uitstervende Talen dat het totaal aantal erkende talen vrij klein is, want niet meer dan ongeveer honderd hebben die status. De meerderheid wordt enkel gebruikt in de lokale gemeenschap. 85 procent van alle talen heeft minder dan 100 000 sprekers (Nettle & Romaine, 2004, pp.41-46). Uit de Ethnologue (2005) blijkt dat er 6000 talen worden gesproken door 10 procent van de wereldbevolking. De andere 90 procent spreekt de 100 meest gebruikte talen (p.16). Ook veel talen die op dit moment nog niet bedreigd zijn, lopen gevaar. Michael Krauss (1992) zegt “I consider it a plausible calculation that- at the rate things are going- the coming century will see either the death or the doom of 90 % of mankind’s languages” (p.7) . 
Deze paper wil een antwoord bieden op de vraag ‘In welke mate hebben globalisering, digitalisering en economie een invloed op het uitsterven van talen en wat zijn de gevolgen van de uiteindelijke verdwijning?’. 
Het eerste hoofdstuk bespreekt de oorzaken van taaldood; in het tweede deel staat de impact van de toenemende globalisering en digitalisering centraal. Vervolgens komt de factor economische dominantie aan bod. Het laatste deel reflecteert ten slotte over de gevolgen die het verdwijnen van een taal heeft. 

1. De oorzaken van taaldood
Talen sterven uit omdat een gemeenschap onder druk komt te staan en daardoor de eigen taal steeds minder spreekt of zelfs vervangt door de taal van de overheersende cultuur.
In vijfhonderd jaar verdween al ongeveer de helft van alle bekende talen (Mufwene, 2002, p.21). Zoals Nettle & Romaine (2004) het formuleren: “Een taal kan alleen bestaan wanneer er een gemeenschap is die deze taal spreekt en doorgeeft”(p.14). Als sprekers van talen sterven, verdwijnen ook de talen. Voor dit fenomeen worden begrippen zoals ‘taalmoord’ en ‘taalsuïcide’ gehanteerd. Die termen impliceren dat talen niet op een natuurlijke manier zijn gestorven, maar vermoord werden. Zo zou bijvoorbeeld het Engels een ‘moordende taal’ zijn (Price, 1984, p.170). 
In veel gevallen komen taalverschuiving en taaldood inderdaad voor onder dwang of door stresserende sociale omstandigheden (Mufwene, 2002, p.378). Taaldood treedt op als de oorspronkelijke taal haar functies en gebruiksdomeinen in de maatschappij verliest en ouders hun kinderen de taal niet langer aanleren. 
Er zijn vier manieren waarop een taal uitsterft. In het eerste geval verdwijnen de moedertaalsprekers. Dat is een kwestie van plotselinge taaldood. Een voorbeeld daarvan is de Tamboraanse taal die gesproken werd door de bevolking van Sumbawa in Indonesië. Door een vulkaanuitbarsting werden in 1815 alle sprekers gedood en bijgevolg stierf de taal uit. 
Er bestaan ook gevallen van taaldood zonder de verdwijning van een bevolkingsgroep. De sprekers van het Cornish werden bijvoorbeeld niet uitgeroeid, maar hebben wel hun taal verloren. Engels heeft de plaats van het Cornish ingenomen. Dat voorbeeld behoort tot het tweede type namelijk de radicale taaldood (Crystal, 2000, pp.113-114). 
Bij de derde vorm van taaldood is er sprake van een gedwongen taalverschuiving, volgens Crystal (2000) een “top-to-bottom language death” (p.145). Zo wordt de overheersende taal verplicht gemaakt en de oorspronkelijke taal dwangmatig het zwijgen opgelegd. 
Ten slotte is er de vrijwillige taalverschuiving die tot stand komt wanneer bevolkingsgroepen beseffen dat ze baat hebben bij het spreken van een andere taal. Die vorm van taalverschuiving bestaat waarschijnlijk al heel lang en gaat meestal heel snel. Maar dit is niet altijd het geval, want soms neemt dit proces honderden jaren in beslag (Nettle & Romaine, 2004, pp.199-120).
De grenzen tussen de verschillende types zijn vaag en doorgaans leidt een combinatie van factoren tot het uitsterven van een taal (Nettle & Romaine, 2004, p.128).

2. De invloed van de toenemende globalisering en digitalisering
Bij een onderzoek naar de reden waarom talen uitsterven, is het nodig om niet alleen de taal te bestuderen, maar alle aspecten van het leven van de bevolking die die taal spreekt. Een kleine verandering in de omgeving kan drastische gevolgen hebben voor taal en cultuur. De primaire oorzaken van taaldood zijn in eerste instantie niet van taalkundige aard. Het uitsterven van talen kan verbonden worden met een veel breder fenomeen namelijk de toenemende globalisering. Vandaag leven we in wat Marshall McLuhan(1989) een ‘global village’ noemt, een soort van ‘werelddorp’ waarin internationale talen met op kop het Engels de verbinding vormen (p.9). De technologische evolutie zorgt ervoor dat iedereen is verbonden en bepaalde talen zich over heel de wereld kunnen verspreiden (McLuhan, 1989, p.9). 

Uit een recent onderzoek van Andras Kornai (2013) blijkt dat hooguit vijf procent van alle talen de kans hebben om online te worden gebruikt. De rest van de talen zullen volgens hem een ‘digitale taaldood’ meemaken. Maar Kevin Scannell (2012) beweert dat sociale media talen net tot leven brengen. Op Facebook en Twitter zijn het Engels of een andere wereldtaal de meest gebruikte communicatiemiddelen, maar vandaag verschijnen er ook steeds meer berichten in bedreigde talen. De sociale media verenigen kleine taalgemeenschappen en bieden de kans om die taal in leven te houden. Ook bepaalde apps helpen bij de instandhouding van een kleine taal. Zo is er First Voices Chat waarmee gebruikers een mobiel toetsenbord hebben voor hun eigen taal. Sociale media zullen uitstervende talen niet onmiddellijk redden, maar ze kunnen wel helpen om die talen een plaats te geven in de digitale wereld (pp.106-107).

3. De factor economische dominantie
Naast het internet wordt ook de wereldhandel gedomineerd door Engelssprekende bedrijven en instellingen, waardoor het Engels in het bedrijfsleven een overheersende taal is geworden. Het Engels wordt beschouwd als de taal van de toekomst, terwijl de streektaal volgens Gregor (1980) wordt geassocieerd met armoede en maatschappelijke inferioriteit. Kleinere talen sterven bijgevolg uit (p.302). Taalverschuiving is dus een “symptoom van veel grootschaliger processen” (Nettle & Romaine, 2004, p.30) en treedt op wanneer sprekers van de oorspronkelijke taal het economisch gunstiger vinden om de taal te spreken van de metropool. Zoals Grenoble en Whaley (1998) het formuleren: “speakers abandon their native tongue in adaptation to an environment where use of that language is no longer advantageous to them” (p.22) . De inwoners van het dorp Gapun in Papoea Nieuw-Guinea zijn hier een voorbeeld van. Hun taal, het Taiap, is geleidelijk het onderspit aan het delven tegenover het Tok Pisin, een van de nationale talen van Papoea Nieuw-Guinea. Die verschuiving is er niet gekomen omdat de bevolkingsgroep is verdwenen of doordat de inwoners gedwongen worden om die taal te gebruiken. Wat wel veranderd is, is dat de inwoners Tok Pisin associëren met meer economische mogelijkheden voor hun dorp. Door de andere taal te spreken hopen ze toegang te krijgen tot de bloeiende economie en hogere levenstandaard (Nettle & Romaine, 2004, p.166).

Bovendien bestaat er de kans dat de heersende macht de bevolking dwingt om toe te treden tot hun economie. Zo zorgden de Engelse elites er in de geschiedenis voor dat ze de invloedrijkste posities in de economie veroverden, al dan niet met geweld. De streektalen zagen zij als een gevaarlijke uitdrukking van autochtone macht of sociale organisatie. Gedurende honderden jaren voerden ze een beleid dat was gericht op het ondermijnen van de positie van de originele talen. Voorbeelden van zo een bestuur zijn eenvoudig te vinden. Hendrik IV ontwikkelde een strafrecht dat sprekers van het Welsh uitsloot van de economische en sociale vooruitgang. De Act of Union in 1536 verbood Welshmen een ambt uit te oefenen en voerde de Engelse rechten en kerk in voor die bevolkingsgroep. Een dergelijk beleid heeft heel lang bestaan en kwam voor onder andere vormen bij de overige Keltische talen (Price, 1984, pp.97-104). In 1846 was het daarom nog mogelijk dat onderwijsinspecteurs het Welsh bestempelden als “een rampzalige hindernis voor elke morele verbetering en vooruitgang van het volk in Wales” (Nettle & Romaine, 2004, pp.182-183). Die praktijken hielden in bepaalde streken stand tot in de twintigste eeuw. Als dit proces, de systematische ondermijning van de Keltische talen werd gedwarsboomd, stond de heersende macht al snel klaar om met geweld in te grijpen. De sprekers van Keltische talen kozen daardoor vaak om de Engelse taal over te nemen, maar “de omstandigheden waarin ze die keuze moesten maken, hadden ze niet zelf gecreëerd” (Nettle & Romaine, 2004, p.185). 
4. Verloren talen, verloren cultuur
Elke taal is sterk verweven met de cultuur van het gebied waar ze gesproken wordt (Moore, 2006, p.304). Een taal is een “levend museum, een gedenkteken voor iedere cultuur” (Nettle & Romaine, 2004, p.26). Dus als een taal verloren gaat, verliest de wereld ook een heel unieke beschaving. 
Het Nederlands verbindt bijvoorbeeld Vlaanderen en Nederland, maar in Vlaanderen ligt de taalkwestie veel gevoeliger. In Nederland wordt de verengelsing van het Nederlands niet beschouwd als iets ergs. In Vlaanderen, waar een lange taalstrijd heerste, is zoiets onbegrijpelijk. 
Taal draagt de culturele identiteit en als die taal verdwijnt, gaat ook de cultuur verloren. Ze is belangrijk voor de civilisatie omdat ze de communicatiecode bepaalt die de ene cultuur van de andere onderscheidt. Bovendien is taal een identificatiemiddel van een eigen culturele identiteit. Ze is een instrument van een gemeenschap die haar eigen waarden opdringt aan het taallerende individu. Omdat taal zo belangrijk is voor onze cultuur, is het belangrijk dat een taal haar volwaardige plaats blijft opeisen (Belheydt, 1996, pp.21-22).

Conclusie
Er zijn verschillende factoren die de verdwijning van een taal in de hand werken, maar ze sterft in de eerste plaats uit omdat ze vervangen wordt door een overheersende of moordende taal zoals bijvoorbeeld het Engels.
Zoals vermeld in de paper kunnen de toenemende globalisering en digitalisering het afsterven bespoedigen. Daarnaast speelt de economische dominantie ook een rol, want veel bewoners zien voordelen in het spreken van dominante talen en geven daarbij graag hun eigen taal op. De gevolgen van taaldood zijn niet te onderschatten, want we mogen niet vergeten dat als er een taal verdwijnt, er een unieke cultuur verloren gaat. Om met de woorden van Komrij (2014) te eindigen “Wie zijn taal verliest, verliest alles. Hij raakt niet alleen zijn strottehoofd kwijt, maar dat hele merkwaardige iets dat we identiteit noemen” (p.84).
