Invloed van de moedertaal op de perceptie van de tweede taal

1. Inleiding
Wanneer de verkiezingen naderen, worden er ontzettend veel grapjes gemaakt over politici. Vaak gaan die grapjes over hoe slecht een politicus de taal aan de andere kant van de taalgrens beheerst. Elio Di Rupo kan dus maar beter zijn Nederlands nog wat bijschaven.  Toch is een tweede taal verwerven niet altijd evident. Je eerste taal speelt namelijk een heel belangrijke rol in de waarneming van een tweede taal, en bijgevolg ook in het verwerven ervan. Het doel van deze paper is nagaan op welke vlakken de moedertaal invloed uitoefent op de perceptie van een tweede taal. Deze paper bespreekt achtereenvolgens de invloed van orthografie, syntaxis en fonologie op de waarneming bij tweede taalverwerving. 

2. Invloed van orthografie
Mensen gebruiken hun kennis van de orthografie, ofwel schrijfwijze, van een taal wanneer ze luisteren naar die taal, zowel in hun moedertaal als in een tweede taal.  In 2010 deden Escudero en Wanrooij een experiment waarbij sprekers die Spaans als moedertaal hebben, moesten aanduiden welke schrijfklank uit het Nederlands het meest lijkt op de spraakklank die ze net daarvoor te horen kregen. Zij waren afkomstig uit Spanje en uit verscheidene Latijns-Amerikaanse landen. De proefpersonen waren voor de helft beginnende sprekers met een laag niveau van het Nederlands als tweede taal en voor de helft sprekers met een hoog niveau van het Nederlands als tweede taal. Twintig moedertaalsprekers van het Nederlands vormden de controlegroep. Aangezien in het Spaans minder klinkerklanken bestaan dan in het Nederlands, is deze taak moeilijker voor moedertaalsprekers van het Spaans dan voor moedertaalsprekers van het Nederlands. 

Voor een tweede experiment kozen Escudero en Wanrooij voor proefpersonen uit Peru, die dezelfde taak kregen als de moedertaalsprekers van het Spaans uit het eerste experiment, maar met als verschil dat deze personen geen Nederlands kenden. Beide experimenten hadden als resultaat dat de moedertaalsprekers van het Nederlands veel beter scoorden dan de moedertaalsprekers van het Spaans. Escudero en Wanrooij concludeerden dat klanken van een tweede taal waarnemen zoals moedertaalsprekers van die taal dat doen, erg moeilijk is. Bovendien is uit de experimenten gebleken dat personen die een tweede taal leren, niet verbeteren op dit vlak (Escudero & Wanrooij, 2010). Oefening kan taalgebruikers in dit geval dus niet vooruit helpen.  

3. Invloed van syntaxis
Bos (2004) deed onderzoek naar het niveau van Nederlands van Marokkaanse immigranten die voor hun vier jaar Nederlands begonnen te leren als tweede taal. Deze immigranten hadden het Arabisch als moedertaal. Bos stelde een experiment op waarbij zowel aan moedertaalsprekers van het Nederlands als aan de Marokkaanse immigranten gevraagd werd een aantal zinnen te verbeteren waar nodig. Deze zinnen bevatten echter niet allemaal fouten. In de eerste fase van het experiment werden losse zinnen aangeboden, zonder context. Enkele zinnen waren correct volgens de grammatica van het Nederlands, maar het patroon van deze zinnen komt niet voor in het Arabisch. Een eerste waarneming was dat de immigranten vaak deze foutloze zinnen verbeterden door de woordvolgorde aan te passen. Het experiment toonde echter aan dat ook de moedertaalsprekers van het Nederlands deze zinnen vaak verbeterden. Een tweede waarneming was dat de immigranten een aantal zinnen verbeterden die foutloos waren, waarbij het meestal om de bepaalde lidwoorden de en het ging. 

In een tweede fase van het experiment werden zinnen aangeboden in een tekst. In dit geval werd de woordvolgorde van zinnen die in de eerste fase verbeterd werden, niet aangepast. Wel verbeterden de immigranten ook dit keer foutief de bepaalde lidwoorden. Tijdens de tweede fase werden ook minder echte fouten verbeterd. Bos concludeert dat het niveau van Nederlands van de Marokkaanse immigranten weinig verschilt van het niveau van de moedertaalsprekers van het Nederlands (Bos, 2004). Geoefende sprekers kunnen dus een hoog niveau van de grammatica van een tweede taal bereiken.

4. Invloed van fonologie
4.1 Het intonatiepatroon
In 2012 deden He, van Heuven en Gussenhoven onderzoek naar het intonatiepatroon van het Nederlands. Hun onderzoek bestond uit twee fasen. In een eerste fase gingen ze op zoek naar een algemeen intonatiepatroon voor het Nederlands. In een tweede fase onderzochten ze of moedertaalsprekers van het Chinees die Nederlands als tweede taal leren, in staat zijn dit intonatiepatroon typisch voor het Nederlands te herkennen. Om dit te onderzoeken, lieten He et al. een groep Chinese proefpersonen die Nederlands als tweede taal hebben, en een groep moedertaalsprekers van het Nederlands, naar een voorgelezen tekst luisteren. Per zin werden er vier mogelijke intonatiepatronen voorgelezen. De proefpersonen moesten voor elke zin kiezen welk intonatiepatroon naar hun mening het beste was. Het gemiddelde aantal juiste antwoorden van de moedertaalsprekers van het Nederlands lag 32.2 procent hoger dan het aantal juiste antwoorden van de moedertaalsprekers van het Chinees. He et al. merken op dat proefpersonen die al langer Nederlands spreken, een hogere score behaalden in het experiment. Hun conclusie is dat wanneer de kennis van een taal uitbreidt, personen in staat zijn aan te duiden welke intonatiepatronen niet geschikt zijn voor een bepaalde taal (He, van Heuven & Gussenhoven, 2012). Door veel te oefenen, kunnen gebruikers van een tweede taal een hoog niveau bereiken met betrekking tot het herkennen van taalspecifieke intonatiepatronen.

4.2 Taalspecifieke klanken
Niet alleen het intonatiepatroon is specifiek voor een taal, sommige klanken zijn dat ook. Een eerste belangrijk onderdeel van klanken handelt over de aanwezigheid of afwezigheid van bepaalde klanken in een taal. Wanneer volwassenen een tweede taal verwerven, ondervinden ze vaak moeite bij het waarnemen van de juiste klanken van de tweede taal, omdat ze de klanken van hun eigen moedertaal gewoon zijn (Hanulíková, Dediu, Fang, Basnaková & Huettig, 2012). Het Japans bijvoorbeeld  kent geen verschil tussen de fonemen /r/ en /l/, met als gevolg dat moedertaalsprekers vaak problemen ondervinden tijdens het uitspreken van woorden in een taal waarin dat verschil wel bestaat. 

Strange en Dittmann (1984) deden onderzoek naar de waarneming van het verschil tussen  /r/ en /l/ door moedertaalsprekers van het Japans. Ze wilden nagaan of personen kunnen verbeteren in het waarnemen van dit verschil, door hierop te oefenen. Een eerste test vindt plaats op het moment dat de proefpersonen nog niet geoefend hebben op het herkennen van de verschillende fonemen, en laat zien dat Japanse proefpersonen niet goed scoren. Het experiment toont aan dat na het herhaaldelijk oefenen, de score van enkele Japanse proefpersonen stijgt. Dit is echter geen bewijs dat de proefpersonen, na veel oefening, op eenzelfde manier fonemen kunnen onderscheiden als moedertaalsprekers van talen waarin deze fonemen regelmatig voorkomen, zoals het Engels (Strange & Dittmann, 1984).

Een tweede belangrijk punt in verband met taalspecifieke klanken heeft te maken met de uitspraak van klinkers. Verschillende talen maken gebruik van verschillende fonemen, de kleinste eenheden van spraakklanken die voor betekenisverschil zorgen. Daardoor heeft niet elke taal een even groot aantal fonemen, met als gevolg dat elke taal andere klanken heeft. In kwantitatieve talen zorgt het aanpassen van de lengte van een klinker voor een verandering in betekenis. Dezelfde aanpassing heeft in andere talen, kwalitatieve talen, geen betekenisverschil tot gevolg. Chládková, Escudero en Lipski (2013) vertrekken vanuit dit standpunt in hun onderzoek. Ze vergelijken in een experiment de waarnemingen van moedertaalsprekers van het Tsjechisch met de waarnemingen van moedertaalsprekers van het Spaans. Het Tsjechisch is een kwantitatieve taal, wat betekent dat het verlengen van de klinker in een bepaald woord een nieuw woord tot gevolg kan hebben. In het Spaans is dit niet het geval. Hun vergelijkingen toonden aan dat moedertaalsprekers van het Spaans in vreemde talen beter het verschil in de lengte van klinkers horen dan in hun moedertaal. Voor deze sprekers betekent het ontbreken van een klankverschil in hun eigen taal dus een voordeel bij het leren van een nieuwe taal (Chládková, Escudero & Lipski, 2013).

Een derde belangrijk onderdeel bij taalspecifieke klanken heeft te maken met de uitspraak van medeklinkers. In verschillende talen wordt de luchtstroom uit de longen op een verschillende manier onderbroken tijdens het spreken. Simon (2009) stelt dat moedertaalsprekers van een taal waarbij de stembanden trillen tijdens het spreken, in staat zijn om de luchtstroom kort te onderbreken in een tweede taal waarbij geaspireerd wordt. In een experiment gaat hij na of zijn hypothese klopt door moedertaalsprekers van het Nederlands te laten oefenen op de uitspraak van het Engels. Echter, de moedertaalsprekers van het Nederlands slaagden er niet in dit geluid op dezelfde manier te produceren als een moedertaalspreker van het Engels. Simon concludeert dat de moedertaalsprekers van het Nederlands de uitspraak van hun eigen taal gebruikten in de tweede taal, ook al komen die exacte klanken niet voor in de tweede taal (Simon, 2009).


5. Conclusie
Bij de verwerving van een tweede taal spelen veel factoren een belangrijke rol. Onze moedertaal beïnvloedt namelijk onze waarneming van andere talen. Dit uit zich ten eerste op orthografisch vlak, waardoor we beroep doen op gekende schrijfklanken uit onze taal om de klanken van een nieuwe taal waar te nemen. Ten tweede uit dit zich op vlak van de syntaxis, maar door veel te oefenen kunnen we een hoog niveau van de tweede taal bereiken. Ten derde uit dit zich op fonologisch vlak: intonatiepatronen en taalspecifieke klanken spelen een belangrijke rol in tweede taalverwerving. Bij het leren van een tweede taal kunnen de specifieke kenmerken van onze moedertaal vaak een belemmering vormen, maar af en toe geven ze de spreker ook een voordeel bij het leren van een nieuwe taal.
