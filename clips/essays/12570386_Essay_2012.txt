Alweer reclame? En het programma is nog maar net begonnen!

Deze zin is zonder twijfel dagelijks in vele huiskamers te horen. En je ziet het waarschijnlijk al helemaal voor je wanneer ik het volgende beeld schets. Het is avond, een uur of negen en je hebt eindelijk gedaan met je schoolwerk. Je ploft je in de zetel, zet de televisie aan en... het is tijd voor de reclameonderbreking. Je begint te zappen en op de volgende zender is dat net hetzelfde. Beste mensen, welkom in onze consumptiemaatschappij waar men op ieder ogenblik van de dag denkt aan het maken van winst en het binnenrijven van potentiële kopers.

Reclamemakers weten wat ze willen, ze gaan recht op hun doel af, en met knappe beelden en rake slogans vangen ze de kijker en doen hem in zwijm vallen voor een bepaald product. Of dat is toch in ieder geval de bedoeling. Want naar mijn mening missen ze dat doel net iets te vaak. Laten we het voorbeeld nemen van wasproducten, een beetje cliché maar wel heel duidelijk om mijn standpunt te ondersteunen. De reclamespots over de tientallen wasproducten die hierin gepromoot worden zien er namelijk allemaal hetzelfde uit. Wanneer men morgen op de Meir een enquête zou afnemen en de mensen tien verschillende slogans onder de neus schuift met de vraag voor welk wasproduct deze staan, zal Dash een van de enige zijn die men zal herkennen. En dit komt dan enkel en alleen omdat zij al tientallen jaren de zelfde slogan hanteren, want hun reclamespots zijn zeker niet om over naar huis te schrijven. Dit bewijst dat veel reclamespots hun doel missen en dus volledig nutteloos zijn voor eender welke kijker. Maar toch, het maken van winst is en blijft het belangrijste gegeven, zowel voor de productverkoper als voor de zender op welke de reclame wordt uitgezonden. En of al die reclame de kijker nu stoort of niet, of hij er nu baat bij heeft of niet, hij zal ze te zien krijgen! 

Toch wil ik mezelf even nuanceren, het is namelijk niet zo dat alle reclamespots ergerlijk zijn. Soms kunnen ze best grappig of ontroerend zijn. Ook al zijn dit er naar mijn oordeel maar enkelen, ze mogen er zijn. Dankzij de nieuwste technoligieën weten reclamemakers ons soms echt te verbazen. Leuke deuntjes, maar vooral scherpe beelden en special effects maken het al veel aangenamer om naar reclame te moeten kijken. Want het is wel degelijk een verplichting.  Maar al maakt elke reclamemaker een prachtig spotje voor zijn of haar product, als er van zulke spotjes tien in het dozijn worden gemaakt, worden ze opnieuw banaal en vervelend. De kunst is dan om boven de anderen uit te springen en de mensen te raken. Jammer genoeg is dit geluk slechts weinigen gegund en gaan we tijdens de reclame meestal iets drinken of even naar het toilet in de hoop dat wanneer we terugkomen de reclame voorbij is.

Dit laatste is echter een probleem, want wanneer we terugkomen is de reclame nog bezig. Het is me namelijk opgevallen dat de laatse jaren de duur van de reclameïntervallen altijd maar verlengd wordt en de tijd van het programma tussen twee reclameonderbrekingen altijd maar verkleint. Wanneer je naar VTM kijkt is er bij een soap om de tien à vijftien minuten een reclameblok van minimum vijf minuten ingelast. Overdreven zegt u? Wel, ik ben het met u eens. En toch lijkt de ergernis van de kijker niet voldoende om hier iets aan te veranderen. Tot hoever laat men dit komen? Totdat de tijd tussen programma en reclame evenredig verdeeld is? Ik hoop van niet, maar verschieten zal ik er niet van. Men zou beter het verstandige besluit nemen een tijdslimiet in te voeren, een maximumlimiet voor de duur van elke reclameonderbreking, voor het echt de spuigaten uitloopt en er kijkers afhaken. Want dat kan zeker niet de bedoeling zijn.

Wanneer we kijken naar de inhoud van reclame is het vaak hoe banaler hoe liever. Een vrouw, mooi en single, draagt het nieuwe parfum van product X en alle mannen vinden haar plots het einde van de wereld en doen alles wat zij van hen vraagt. Op zulke thema's bestaan er oneindig veel variaties. Weinig origineel, en je zapt verder naar een andere zender waar een programma speelt dat je helemaal niet kan volgen. Verder vind ik het vreselijk hoe men de kijker soms bestempelt als onwetend en wereldvreemd om op deze manier een product aan de man te brengen. Zo weet bijvoorbeeld iedereen wel waar men het afwaspoeder in de machine moet steken, en toch laat men deze handeling telkens opnieuw zien. Maar waar ik me enorm aan erger, is de constante bevestiging van het huidige schoonheidsideaal, dat elke keer weer terugkeert. Het is niet abnormaal dat men leuk uitziende mensen kiest om in een reclamespot te spelen, maar het moet wel overeenstemmen met de inhoud van de spot, en daar zit het soms scheef. Reclame voor dieetproducten wordt bijvoorbeeld vaak ingespeeld door vrouwen die al graatmager zijn, nog voor ze het product hebben gebruikt. Er zit totaal geen logica in en het sluit al helemaal niet aan op de doelgroep die men wil bereiken. Het enige wat je tijdens zo'n reclame doet is je ergeren aan het feit dat die persoon zo'n product helemaal niet nodig heeft. 

Is het u trouwens ook al opgevallen dat men reclame steeds vaker onder vermomming aan de man probeert te brengen? Wanneer je kijkt naar één, de openbare omroep die geacht wordt neutraal te zijn en te blijven, zet namelijk onder de noemer 'boodschap van algemeen nut' geen nuttige boodschappen meer. Vroeger zette men onder deze titel een filmpje ten voordele van welzijnswerk, ontwikkelingshulp of een filmpje om de menser er bewust van te maken te recycleren en rekening te houden met het milieu. Dit is al lang niet meer het geval. Nu maakt men  reclame voor melk of voor een ander product met de boodschap: 'het is goed voor je gezondheid'. Dat is toch overduidelijk gewone, ordinaire reclame, niet?

Dat we overspoeld worden door reclame is duidelijk, en dat de kijker hier stilaan genoeg van heeft ondertussen ook. De hoeveelheid aangeboden reclame moet dan ook fiks ingebonden worden wil men op lange termijn geen kijkers verliezen. We leven in een consumptiemaatschappij, dat is nu eenmaal zo. Maar aangezien de consument in deze maatschappij centraal staat is het  geen overbodige luxe rekening te houden met hem. En wat deze consument wil is minder reclame en meer televisie! 