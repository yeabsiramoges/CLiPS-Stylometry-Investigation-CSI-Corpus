Werken en geluk of luiheid en ongeluk?
Geluk is een woord dat niet iedereen even goed kent of ervaart. Veel burgers in onze gemeenschap ervaren het gevoel 'gelukkig zijn' niet. Komt dit door henzelf? Heeft dit te maken met hun opvoeding, gedachtengang of met ons land? Het staat vast dat geluk veel met jezelf te maken heeft maar de buitenwereld kan hier ook veel aan veranderen of verbeteren. Hoe komt het dat de ene persoon geniet van het leven en de ander niet? Wat zijn de belangrijkste redenen die iemand gelukkig maken?
Ten eerste merken we op dat geluk toeneemt tijdens de zomermaanden. De mooie, warme, langere dagen geven de mensen meer zin om buiten te komen. Op dit moment van het jaar is 's morgens opstaan minder lastig. Wanneer het moment is aangebroken om de gordijnen te openen, is het meteen licht buiten en zie je de prachtige groene natuur. De zomer geeft een gevoel van gezelligheid, iedereen komt meer buiten om samen iets te gaan drinken en van de zon te genieten. Warme jassen, rolkragen en sjaals zijn hier niet van toepassing. De wintermaanden zijn het tegenovergestelde. Het is koud, donker en kaal. Kaal doordat alle bladeren van de bomen zijn gevallen en de bloemen er niet zijn. Mensen hebben meer de neiging om binnen te blijven, om zich ziek te melden in plaats van te gaan werken. De winter is geen aanmoediging om de buitenwereld te verkennen. Een weekje op vakantie of een zonnenbank om het goedkoper te houden, zou een oplossing kunnen zijn.
Ten tweede moet ieder individu er zelf ook voor willen werken. Het is onmogelijk om altijd gelukkig te zijn. In een hele leven van elke burger ervaar je droevige gebeurtenissen. Sterftes, financieel gaat het niet goed, hongersnood, te horen krijgen dat je niet zwanger kan geraken, oorlogen,... Dit zijn verschillende voorbeelden waarmee iedereen moet leren omgaan. Elke cultuur reageert hier anders op. Er zijn culturen die veel minder hebben dan de gewone burger in België en toch zijn zij perfect gelukkig. Het is de manier hoe je omgaat met verschillende omstandigheden die je gelukkig of ongelukkig zal maken. Tevreden zijn met weinig is mogelijk en bewezen door een heel aantal individuen. Als iedereen zich hierbij neerlegt zal het percentage stijgen.
Ten derde is het geweten dat werklozen minder gelukkig zijn dan mensen met een job. In België is het werkloosheidspercentage zeer hoog en dit is te wijten aan de Belgische regering. Werkloosheidsuitkering kan bijna iedereen verkrijgen. Je moet er amper iets voor doen. Velen maken hier gebruik van en genieten van dit systeem. Toch maakt het ons niet gelukkiger. De gevolgen van dit systeem zijn luiheid en verveling. Je krijgt geld en hoeft er niets voor de te doen. Thuis blijven en in de zetel ploffen is één van de hoofdactiviteiten van werklozen. Werknemers daarentegen hebben iets om naar uit te kijken. Ze weten waar ze voor werken  en wat ze met al dat geld zouden kunnen doen. Elke week kijk je uit naar het weekend om even uit te blazen en de batterijen terug op te laden. Ambitie maakt gelukkig, geeft redenen om veel meer te bereiken en uit te kijken naar de toekomst.
Ten slotte, 'geld maakt niet gelukkig' is een zin die veel wordt gebruikt  omdat het de waarheid is. Het is niet omdat iemand veel geld heeft dat al de problemen zijn opgelost en geluk ineens toeneemt. Geld kan helpen maar het komt vaak in de verkeerde handen terecht. Kinderen van verschillende generaties, die zijn opgegroeid in een rijke omgeving hebben nooit voor iets moeten werken. Ze weten niet wat werken is en hebben geen notie van geld. Alles is vanzelfsprekend en het leven kan snel omkeren van indrukwekkend naar saai. Ouders van dergelijke kinderen zouden beter aantonen hoe hard het leven is. Dat als je iets wilt bereiken in het leven, werken de boodschap is. Trots, tevredenheid  en blijheid  gaan op dat moment de redenen zijn die iemand gelukkig zullen maken.
Kortom, we kunnen concluderen dat geluk veel met jezelf te maken heeft. Als je zelf iets wil bereiken kan je dat ook. Dromen waarmaken en doelen realiseren geven je voldoening. De aarde is niet perfect en veel narigheid is overal terug te vinden maar het mooiste voorbeeld is dat bepaalde culturen die bijna niets hebben, die moeten vechten voor hun leven toch voldoening krijgen en blijven lachen. Geluk maak je grotendeels zelf, wees blij en dankbaar met wat je hebt en geniet van het leven want het is niet eindeloos.