Is kerncentrales langer openhouden een goede zaak?

Voor velen onder ons lijkt kernenergie een ver-van-mijn-bed-show. Niets is minder waar. Kernenergie heeft vandaag de dag het grootste aandeel in onze energieproductie. Meer dan de helft van de elektriciteit die je thuis verbruikt, is door middel van kernenergie geproduceerd. We leven in een tijdperk waarin fossiele energie niet meer tegemoet kan komen aan de gestaag stijgende bevolkingsgroei.De vraag dringt zich dus op of kernenergie een aanvaardbaar alternatief is. Kan het bestaan naast andere energiebronnen?
Zoals gezegd omvat kernenergie in ons land zowat de helft van de elektriciteitsproductie. Op dit moment zou het compleet wegvallen van kernenergie dus rampzalige gevolgen hebben. Andere energiebronnen zijn fossiele brandstoffen zoals aardgas en steenkool (goed voor één derde van de energieproductie), hernieuwbare energie (10 procent) en waterkracht (2 procent). 
Op dit moment bevinden de enige kerncentrales in België zich in Doel en Tihange. In doel bevinden zich vier reactoren en in Tihange drie. De Belgische regering heeft recent besloten om de de productie van kernenergie in deze reactoren de volgende tien jaar geleidelijk af te bouwen. Tegen 2025 zou kernenergie helemaaluit ons energieprogramma geweerd moeten zijn. Daarnaast is dit onderwerp bij ons weer brandend actueel omdat een geheime actoegroep er afgelopen zomer in geslaagd is om Doel 4 te saboteren. Rond dezelfde periode zijn ook Doel 3 en Tihange 2 stilgelegd uit veiligheidsoverwegingen.
Waarom is kernenergie met zo een groot stuk vertegenwoordigd in onze energietaart? In tegenstelling tot fossiele brandstof, brengt kernenergie geen broeikasgassen met zich mee. Daarnaast is uranium nog volop aanwezig in de aardkorst. Het productieproces is veel stabieler en eficiënter dan dat van andere bronnen.
In tegenstelling tot deze voordelen brengt de ontginning en verwerking van uranium wel veel radioactieve vervuiling van lucht en water met zich mee. Het bouwen van centrales kost de bevolking ook een hoop geld. Daarenboven blijven de commotie en het leed rond de kernrampen van Fukushima en Tsjernobyl, voor altijd in ons collectief geheugen gegrift. Van deze rampen leert men echter veel en veiligheid blijft steeds een prioriteit in de centrales.
Alles heeft zijn voor- en nadelen, maar deze aangelegenheid moet wel duidelijk benaderd worden vanuit het perspectief van een escalerende klimaatverandering. Door het stijgende bevolkingscijfer worden de energiebehoeften steeds groter. We moeten dus toekomstgericht denken en daarbij de behoeften van natuur en mens in overweging nemen. 
Om een degelijk debat te starten moet alle informatie op tafel liggen. Maar veel technische informatie over kernenergie is geheim. Dus het is essentieel dat er voldoende transparantie komt in het productiewezen. Enkel dan kan er een adequate discussie gevoerd worden.
Maar de ontwikkeling van alternatieve energiebronnen primeert toch wel in een context waarin luchtvervuiling en slinkende energiegrondstoffen één van de grootste globale problemen zijn. We zijn al goed op weg in onze ontwikkeling van hernieuwbare energiebronnen, maar we moeten blijven hameren op onderzoek en innovatie binnen deze sector. De wetenschappers van onze en volgende generaties zijn de atlasfiguren die te kampen zullen krijgen met deze uitdagingen. Maar Altas draagt de hele wereld op zijn schouders. Zo moeten de specialisten van over de hele wereld de handen in elkaar slaan en dit probleem op globaal niveau aanpakken. Dit kan heroïsch en haast melig klinken, maar het is een feit dat dit euvel tot nu toe bijna enkel in het Westen grondig is onderzocht en aangepakt.
Het rekken van de levensduur van kernenergie zou de ontwikkeling van hernieuwbare energie enkel in de weg staan. Kernenergie kan dus enkel tot in zekere mate aanvaard worden als tijdelijk alternatief. De nakende sluitingen van de centrales in ons land zijn een duidelijk signaal van de overheid. Ze dwingen ons om dringend bewuster om te gaan met energie. Als we onze nakomelingen geen bare winters à la Chouchescu willen bezorgen, moeten de experten op wereldniveau samenkomen en gepaste maatregelen treffen. Maar ook en vooral vanuit de bevolking moet er een groter bewustzijn komen. Een mentaliteitsweiziging is nodig om al het nodeloos verbruik tegen te gaan dat men dagelijks om zich heen kan zien. 
Maar zulke uitspraken zijn wel op meerdere vlakken geldig. De evolutietheorie leert ons dat de best aangepasten overleven. De geschiedenis leert ons dan weer dat de mens dat aanpassen wel eens ad nauseam durft procrastineren...
