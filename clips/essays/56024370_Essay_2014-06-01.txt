Pensioensgerechtigde leeftijd verleggen voor geestelijke gezondheid?

Werken tot je 65 jaar bent, het is niet de droom van iedereen. Elke werkende persoon krijgt in zijn carrière wel te maken met enkele persoonlijke moeilijkheden op psychisch vlak. Is het wel verstandig om zolang te blijven werken daar de kans op geestelijke gezondheidsproblemen alleen maar stijgt?

Studies tonen aan dat 25% van de werkende Belgische bevolking minstens één min of meer ernstig psychisch probleem heeft in zijn leven en dat het aantal zelfdodingen in Vlaanderen 1,5 keer hoger ligt dan het Europese gemiddelde. Deze cijfers tonen dat de Belgische bevolking kampt met te veel psychologische stoornissen. 
Een reden hiervoor is een langdurige loopbaan van 45 jaar. Door te werken tot de gezegende leeftijd van 65 jaar en het hebben van een verplicht lange carrière, stijgt de kans op geestelijke gezondheidsproblemen.

De cijfers spreken voor zichzelf maar moeten enigszins genuanceerd worden. Alle gegevens vertonen een stijging ten opzichte van de vorige jaren maar dit is grotendeels te wijten aan het feit dat er steeds meer symptomen en ziektes bijkomen. Tegenwoordig bestaat er voor alles een medicijn en wordt er voor elke toestand een diagnose gesteld. In de hedendaagse samenleving wordt er veel sneller een doktersbriefje meegegeven en worden kleine problemen uitvergroot. Er zijn mensen die hiervan het beste proberen te maken en zo de statistieken enigszins beïnvloeden. Desalnietemin staat het vast dat er natuurlijk enorm veel serieuze gevallen zijn waar hulp meer dan nodig is.

Een lange carrière is hoe dan ook belastend, zowel fysiek als mentaal. De ene sector neigt eerder naar het fysieke aspect, de andere sector naar het mentale. Maar moeten we de pensioensgrens van 65 jaar verleggen? Het zou me geen goed idee lijken daar dit land ook nog inkomsten moet genereren. De grootste brok van het overheidsinkomen komt van de belastingen die de werkende bevolking moet afstaan. Als de lengte van een verplichte carrière wordt ingekort van 45 jaar tot pakweg 40 jaar, verliest de overheid ontzettend veel geld. Tegelijkertijd moet de staat deze 5 jaar ook nog eens bijkomende pensioenen uitbetalen, wat een dubbel verlies aan inkomsten voor het land betekent. Met de vergrijzing die steeds erger wordt, is dit geen goed idee. Deze zal enkel toenemen en bezorgd de overheid nu al kopzorgen. Het zou de welvaart van België niet ten goede komen als we de pensioengerechtigde leeftijd verlagen. 

De cijfers liegen er echter niet om en er moet federale hulp zijn voor mensen met een psychisch probleem, maar dit moet niet ten koste gaan van de arbeidsduur. Er zijn oplossingen die ervoor kunnen zorgen dat de percentages de komende jaren terug zullen dalen. Zo is er een verdere uitbouw aan psychiatrische hulp nodig. Er moet een duidelijke onderscheid tussen zware en minder zware gevallen komen en de begeleiding die artsen verlenen kan worden aangescherpt. Iedereen moet de kans krijgen om zijn loopbaan te vervolledigen zonder last te hebben van een psychische stoornis of zelfmoordneigingen door de werkdruk.

De staat kan steekproefen ondernemen bij het personeel van verschillende bedrijven door gekwalificeerd personeel en zorgen dat de mensen de stap naar de arts niet zelf moeten nemen. Er moet meer reclame komen over waar men terecht kan voor welke problemen zonder dat er een taboe rond hangt. Al deze zaken helpen de Belgische bevolking vooruit in de strijd tegen geestelijke gezondheidsproblemen.

De lange arbeidsduur kan een nefast effect hebben op de mentale gezondheidstoestand van personen. De aangeboden hulp moet zorgen dat er zo min mogelijk gevallen zijn van psychische problemen, of erger, zelfdoding. Maar een algemene inkorting van een carrière en het verleggen van de pensioensgerechtigde leeftijd is niet de oplossing. Deze beslissing zou ons land niet ten goede komen en de werkdruk zou nog hoger komen te liggen. Het enige dat gedaan kan worden is de mensen met deze problemen zoveel mogelijk begeleiden en geen twee gevallen als dezelfde beschouwen.

