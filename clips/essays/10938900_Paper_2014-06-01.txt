1.	Inleiding
Taalontwikkeling bij kinderen en bij mensen over het algemeen is een zeer delicaat onderwerp in de wetenschap. Verschillende psycholinguïsten hebben hun eigen theorie over hoe taal wordt verworven. Dat komt natuurlijk omdat het proces van taalverwerving moeilijk empirisch te testen is, je kan bijvoorbeeld niet zien wat er in iemands brein gebeurt als hij taal hoort. Motherese is een onderdeel van taalverwerving, ook hierover zijn de meningen bij onderzoekers verdeeld.  In deze paper wordt kort samengevat wat motherese inhoud en wat de voornaamste theorieën hierover zijn. Verder gaan we na wat nu eigenlijk het belang van motherese is.
2.	Wat is motherese?
2.1.	Een simpele babytaal
Motherese of babytaal, ook wel infant-directed speech (IDS) genoemd, is een manier van spreken waarop ouders en andere volwassenen spontaan overschakelen als ze praten tegen baby’s of jonge kinderen. Het wordt gezien als een gemakkelijkere, syntactisch simpelere taal dan de taal die volwassenen onder elkaar spreken. De voornaamste kenmerken zijn: (1) Zinnen worden korter en er wordt gebruikgemaakt van de derde persoon om eerste en tweede persoons-constructies te vervangen. Vb. Moeder tegen baby: “wat gaat mama doen? Mama gaat Marie in bad steken.” (2) De intonatie verandert en vaak ga je een hogere toonhoogte aannemen. (3) Er is een lijst met lexicale items die specifiek voor babytaal gebruikt worden (Chamberlain, 2000, p.4; Saint-Georges, 2013). Naast die basiskenmerken gaan we ook vaker dingen herhalen, beter articuleren en trager praten. Er zijn ook paralinguïstische elementen zoals gezichtsexpressie, o.a. meer glimlachen, gebogen wenkbrauwen, ritmische hoofdbewegingen, … (Saint-Georges, 2013)

2.2.	Toch niet zo simpel als gedacht
Volgens Pinker (1994) is motherese helemaal geen grammaticaal simplistische taal. We doen zo instinctief aan grammatica dat we niet doorhebben hoe complex onze constructies eigenlijk zijn, tot we ze ontleden en proberen de regels er achter te vinden. Vooral de logica achter vragen met een vraagwoord zijn moeilijk te verklaren. Voor de gemiddelde Nederlandse taalgebruiker lijkt de zin “Wat heeft hij gegeten?” vanzelfsprekend. Om de "simpele" vraag "wat heeft hij gegeten?" samen te stellen, gebaseerd op "Hij at wat?” verplaatst de "wat" naar het begin van de zin. “Wat” heeft hier de semantische betekenis van “gegeten ding”. “Hebben”, hier in de vorm “heeft”, heeft geen betekenis zonder toevoeging van het werkwoord eten. Niet meteen het soort zinnen dat je in les één aan niet-Nederlandstaligen zou leren, toch zijn dit het soort zinnen die ouders aan hun kinderen voorleggen (p. 279).

3.	Het effect van motherese op taalontwikkeling bij kinderen.

Door de spontaniteit waarmee we omschakelen naar deze babytaal kunnen we er vanuit gaan dat die ook een doel heeft, namelijk het kind een taal aanreiken die gemakkelijk te imiteren is. Taal aanhoren en imiteren lijkt de enige mogelijke manier om ze te verwerven. Volgens Noam Chomsky is imiteren alleen niet voldoende, want we kunnen onmogelijk alle zincombinaties die er zijn al gehoord hebben in ons leven. Hij spreekt van een aangeboren Universele Grammatica. Hierover wordt niet verder uitgeweid in deze paper, meer informatie hierover vind je o.a. in Noam Chomsky, Language and Mind, Cambridge University Press, 2006. Bereikt motherese ook zijn doel? Fernald deed verschillende testen om de reacties van kinderen te testen op infant-directed speech. Newport heeft dan weer een helemaal andere visie op motherese.
3.1.	 De reactie van het kind op motherese
 Door middel van verschillende studies is er al aangetoond dat motherese wel degelijk enkele functies heeft, o.a. het akoestische verschil zorgt ervoor dat drie tot vier maanden oude baby’s meer aandacht geven aan babytaal dan aan spraak gericht op volwassenen. Een simpele test van Fernald (1985, p. 183 e.v.) heeft dat gedemonstreerd. Bij deze test moest de baby zijn hoofd draaien in de richting van het opnamebandje dat hij wilde horen om het te doen spelen. De baby draaide opvallend vaker in de richting van de vrouwelijke infant-directed speech dan naar de vrouwelijke adult-directed speech. Verder is het mogelijk dat vier tot negen maanden oude baby’s meer reageren op betekenis overgebracht door prosodische patronen, lang voordat ze reageren op de segmentale inhoud van uitingen door volwassenen. (Chamberlain, 2000, p. 4) Een hypothese is dus dat verandering van toonhoogte en intonatie een effect heeft op het taalverwervingsproces van een kind, maar een positief effect door simplificatie van taalinput onder het motto ‘hoe simpeler hoe beter’ is nooit bevestigd. Al wil dat niet meteen zeggen dat vereenvoudigde taal gericht tot het kind niet op een positieve manier zou bijdragen aan de taalontwikkeling van het kind. Zelfs al vergemakkelijkt babytaal niet rechtstreeks de verwerving van taal, het helpt nog altijd het verwervingsproces door kansen te creëren voor kinderen om taalkundige input te verkrijgen
Ouders gebruiken motherese ook om sociale contacten met hun baby op te bouwen en hun band te versterken. Motherese steunt op interactie tussen de ouder en de baby. De inbreng van de baby is minstens even belangrijk als deze van de ouder en het is cruciaal voor zowel de cognitieve als de sociale ontwikkeling van het kind (Snow, 1979, p.31). Een bewijs voor de band die wordt opgebouwd kunnen we halen uit de verdere testen van Fernald. Uit studies blijkt namelijk dat jonge kinderen gevoeliger zijn voor hun moeders stem dan voor de stem van een vreemde. (Fernald, 1985, p.182)
3.2.	De “less - is - more” theorie van Newport
Newport (1990) heeft een andere visie op motherese. In haar “less-is-more” hypothese is het niet de verzorger/volwassene, maar het kind de bron bij het simplificeren van de input.
Newport suggereert dat de beperkte perceptie en geheugen capaciteiten van een jong kind eigenlijk in zijn voordeel werken. Het kind is alleen maar in staat om „stukjes‟ van de input op te slaan, waardoor er analyse nodig is door het kind, omdat het niet genoeg is om logisch mogelijke combinaties te maken. Daardoor kan er worden gesteld dat minder ook echt meer is. Het kind zal meer complexe en grotere vormen uit de input tot zich nemen als het in staat is om deze ook te verwerken. (Newport in Neleman, 2010)
Het sterkste bewijs voor Newports theorie komt uit de computersimulaties en empirische bevindingen van Jeffrey L. Elman. Hij constateerde dat “simple reccurent connectionistic networks” (kunstmatige intelligentie) de structuur van een op Engels lijkende artificiële grammatica kunnen leren als men ‘klein’ begint. Dus als het training corpus en het geheugen van het netwerk in eerste instantie beperkt is en slechts geleidelijk aan meer geavanceerd wordt. Rohde en Plaut (2002) bewijzen het tegendeel: “We show, to the contrary, that language learning by recurrent networks does not depend on starting small; in fact, such restrictions hinder acquisition as the languages are made more realistic by introducing graded semantic constraints.”(p.1)
4.	Uitzonderingen op de regel

We zagen nu al verschillende visies van psycholinguïsten over het gebruik en effect van motherese, maar er zijn ook kinderen die op een heel andere manier in contact komen met taal dan de gebruikelijke standaard ‘ouders praten tegen hun kind, het kind reageert hierop’. In sommige culturen gaat men heel anders om met taal en sociaal contact, en ook hier bij ons heb je uitzonderingen zoals bijvoorbeeld kinderen met dove ouders. Ook zij komen op een bepaalde manier in contact met taal. Sommige kinderen hebben door omstandigheden tot een bepaalde leeftijd nooit taal geleerd of gehoord, dit noemt men wolfskinderen.
4.1.	Dove ouders, horende kinderen.
Dove ouders met horende kinderen werden geadviseerd hun kind zoveel mogelijk televisie te laten kijken, zodat de kinderen voldoende in aanraking zouden komen met taal. In geen enkel geval leerden de kinderen taal spreken of verstaan. Als je een taal niet (goed) kent, is het moeilijk om te verstaan waarover de gesprekken op televisie gaan. Wanneer mensen persoonlijk tegen jou praten in een taal die je niet kent, begrijp je vaak wel waarover het gaat omdat het over jouw leefwereld gaat of over dingen in je nabije omgeving. Je kan als het ware raden waar het over gaat door middel van gezichtsuitdrukkingen en bewegingen (bv. wijzen) en misschien enkele woorden die je kent. Gesprekken op tv staan verder af van je eigen leefwereld. Een andere mogelijke reden waarom taal op tv niet bijdraagt tot taalverwerving is dat er geen motherese gesproken wordt (Pinker, 1994, p.278). De taal in kinderprogramma’s is niet rechtstreeks op het kind gericht en verwacht geen interactie.  Dit gegeven kan gezien worden als een argument voor de noodzaak van motherese.
4.2.	Andere culturen, andere gewoontes.
Om meteen een tegenargument te geven: motherese blijkt geen universeel gegeven te zijn. In sommige culturen gebruiken ouders geen versimpelde versie van taal om tegen hun kinderen te praten. In sommige gevallen wordt er zelfs helemaal niet tegen kinderen gepraat totdat ze in staat zijn deel te nemen aan het gesprek. Het is wel mogelijk dat oudere kinderen tegen de baby’s/ peuters praten (Pinker, 1994, p. 279). Waarom tegen kinderen praten als ze je toch niet verstaan? Zo’n onlogische redenering is dat niet. De kinderen worden uiteindelijk even goede sprekers van hun moedertaal als kinderen die opgroeien in onze cultuur. Als deze observatie klopt hoeft dat het belang van sociale interactie als motor van taalverwerving niet uit te sluiten. Sociale banden worden immers ook gecreëerd door buitentalige elementen zoals verzorging (Sandra, 2013, p. 21)
4.3.	Wolfskinderen
Er zijn ook kinderen die om uitzonderlijke redenen nooit taal te horen kregen tot een bepaalde leeftijd. Het gaat hier over kinderen die door hun ouders worden afgescheiden van de buitenwereld of kinderen die door omstandigheden opgroeien in het wild. Ook wel wolfskinderen genoemd. Het fenomeen bestaat spijtig genoeg echt en uit onderzoek blijkt dat het heel erg moeilijk is om deze kinderen nog taal aan te leren. Vanaf een bepaalde leeftijd, zo rond de puberteit, is het onmogelijk om mensen nog een vorm van grammatica bij te brengen. Hieruit blijkt dat er een kritieke periode bestaat waarin mensen taal leren en eens we die voorbij zijn, gaat het leren heel erg moeizaam. Vandaar dat volwassenen ook meer moeite hebben met het leren van een tweede of derde taal, terwijl kinderen die van in het begin met twee talen grootgebracht worden, perfect tweetalig kunnen zijn. (Newport, 1990, p.15)

5.	Besluit

Het laatste hoofdstuk leert ons dat er een kritieke periode is waarbinnen mensen taal leren, maar of dat door middel van motherese moet zijn is niet zeker. We kunnen besluiten dat onderzoekers nog geen uitsluitsel kunnen geven over de werkelijke invloed van motherese op taalontwikkeling bij kinderen. Er is al geweten dat baby’s aandachtiger opletten als er motherese tegen hen wordt gesproken, maar of het effectief helpt bij het taalverwervingsproces moeten verdere studies uitwijzen 

