Spoel azijnpisserij door.
Krijg je het er ook zo van? Je kijkt de hele week uit naar een familiefeest of een afspraakje met vrienden. Het is gezellig, maar naarmate de gesprekken vorderen komt ook het geklaag naar boven. Die ene nonkel of die vriend begint weer over zijn miserie, de anderen pikken erop in en uiteindelijk wordt het hele gesprek gedomineerd door galspuiterij. Stop met klagen, geluk maak je zelf.
Vorig jaar waren nog 54%  van de Vlamingen gelukkig, dit jaar is dat gedaald naar 46%. De redenen die ze voor die daling geven, zijn de groeiende onzekerheid, de economische crisis en de sociale steun die niet meer gegarandeerd wordt. Allemaal externe redenen, maar vergeten we daarbij niet naar onzelf te kijken? De schuld ligt grotendeels bij onszelf. Wij worden steeds ongeduldiger. Onze beurt afwachten in de supermarkt is moeilijk, daarom vliegen de boze en verveelde blikken in het rond. We zijn steeds onverdraagzamer. De buurman die zijn gras maait of spelende kinderen maken te veel lawaai. Daar zijn de GAS-boetes een mooi voorbeeld van. Muggenzifterij over kleinigheden zodat binnenkort iedereen met een 'smoel' van hier tot op de grond rondloopt.
Tegenwoordig is het daarbij hip om op alles en iedereen commentaar te hebben. We enerveren ons dood aan andere mensen. Je merkt het al wanneer je Twitter opent, het aantal tweets waarin we ons beklag doen over anderen is niet te tellen.  Ook 'de maatschappij', 'de samenleving' en 'de mensheid' krijgen het hard te verduren. 'Verzuren' is de nieuwe populaire term voor het fenomeen. Maar laat ons ook nog eens vitten op het feit dat er verzuring is, dé verzuring van het verzuren. Geen mens die daarvan blij van wordt, laat staan gelukkig. 
Ook onszelf becommentariëren we graag. "Wat heb ik toch een saai leven. Wat heb ik toch een ongeluk", denken we vaak. Zeker als je jouw leven vergelijkt met dat van anderen. Want op sociale media zoals Facebook heeft iedereen het perfecte leven zonder tegenslagen. Dat is maar schijn, iedereen komt struikelblokken tegen op zijn weg. Het is hoe je met die tegenslagen omgaat, dat ertoe doet, maar daar hechten we geen belang aan. Maar als anderen dan iets hebben waar wij alleen van kunnen dromen, dan zijn we jaloers. Dat is nog zo'n reden waarvan we ongelukkiger worden. We zouden blij moeten zijn voor die andere en ons ervan bewust zijn dat hetgeen men toont op sociale media vaak alleen datgene is dat ze willen dat we zien.
Hoe oneerlijk het leven er soms ook uitziet, we moeten ons vooral focussen op wat echt belangerijk is. Laat je tijdens tegenslagen omringen door mensen die om je geven. Weten dat zij er altijd voor je zijn, wil zeggen dat je al heel veel geluk het. En heb je het gevoel dat je er helemaal alleen voorstaat? Zoek dan hulp, sowieso bots je op mensen die niet alleen aan zichzelf denken. Want zulke bestaan wel degelijk.
Vaak zien we het geluk daarbij veel te groot. Iedereen wil zo graag gelukkig zijn dat het ons ultieme streefdoel wordt. We willen zo veel mogelijk, want dan worden we gelukkig. Maar kijk eens naar landen waar men het met veel minder moet stellen, waar kinderen spelen met een blikje of men elke maaltijd rijst eet. Daar is vaak meer geluk dan in een perfecte situatie. Zo bewijst onderzoek dat het verband tussen levensgeluk en actief zijn drie keer hoger is dan de relatie geluk in geld. Geluk zit dus in de kleine hoekjes. De glimlach van een oud vrouwtje die je de weg overhelpt of de 'goeiedag' van een wildvreemde man na een knikje. Zo'n kleine dingen doen je toch gewoon stralen?

Spoel dus die azijnpisserij door. Van klagen en zagen over je imperfecte leven wordt niemand gelukkiger. Verander dus iets aan jezelf, gedraag je ten opzichte van anderen zoals jij zou willen dat zij zich tegen jou gedragen. Schakel die azijnpisser uit door zijn geklaag te counteren met wat wel gelukt is. Maar vooral, aanvaard het leven zoals het komt. Dan word je vanzelf een 'gelukkiger' mens. 