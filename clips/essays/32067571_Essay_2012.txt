Met iedereen op elk ogenblik verbonden: grenzen en uitdagingen van moderne communicatiemiddelen

Ik wil nu graag even helemaal van de aardbol verdwijnen. Dat gevoel heb ik soms, maar voor je rust hebt, moet je w√©l eerst de uitknop van je gsm vinden, je internet afsluiten en de telefoonkabel doorknippen. Herkenbaar? Ja, dat dacht ik wel.
We moeten nu eenmaal altijd en overal bereikbaar zijn. Iedereen moet je op elk moment van de dag kunnen spreken, van vroeg in de ochtend tot laat op de avond en bij voorkeur ook nog daar tussenin. En laat dat 'altijd en overal bereikbaar zijn' nu net het doel zijn van de communicatiesector. Ze slagen er behoorlijk goed in ook, want de mogelijkheden zijn eindeloos. 

We beschikken over een zeer uitgebreid gamma aan communicatiemiddelen. In de eerste plaats denk ik aan de gsm, die al een tijdje meegaat en nog steeds in ontwikkeling is. De verschillende merken zijn niet meer op een hand te tellen en de nieuwe exemplaren vliegen ons dagelijks om de oren. Ik herinner me mijn allereeste exemplaar, gekregen als communiecadeau, nog zeer goed. Dat was een grote blauwe gsm in de vorm van een kleine baksteen, zonder kleurenscherm en veel meer dan bellen of een sms versturen kon je er niet mee. Dankzij dat cadeau ging er een nieuwe wereld voor me open. Vanaf dan kon ik op elk moment van de dag naar eender wie bellen, maar was ik dus ook steeds voor iedereen bereikbaar. Mijn huidig exemplaar is ondertussen ook niet zo modern meer. Hij beschikt wel over een fotocamera, ik kan er mee naar de radio luisteren en hij is al opvallend kleiner dan de vorige, maar het is nog geen i-phone. De ontwikkeling van de mobiele telefoon gaat ook zo snel, dat ze al gauw hebbedingen worden. De nieuwe exemplaren volgen elkaar zo snel op, dat ik besloten heb om enkele generaties over te slaan. De nieuwste gsm's, waarmee je vlot op het internet kan en waarvoor het verzenden van foto's geen enkel probleem vormt, lijken helemaal niet meer op de eersten. Een gsm is tegenwoordig dan ook meer een draagbare computer dan een telefoon. Naast de gsm biedt ook de computer en dan met name het internet een zeer belangrijke mogelijkheid tot communicatie. Vroeger konden we mailtjes versturen en met elkaar praten via een van de vele chatprogramma's. Nu weten we dankzij toepassingen zoals onder andere 'twitter' en 'facebook' op elk moment van de dag wat onze vrienden, collega's of buren aan het doen zijn. Of ze nu leren, de hond uitlaten of volgende week zullen trouwen, alle informatie wordt met iedereen gedeeld. Het lijkt wel dat de gehele wereld hier aan deel neemt. Iedereen wordt ook bijna verplicht om met deze vernieuwingen mee te gaan, want dit medium heeft ook in de professionele wereld vele toepassingen. Nu kan je je belastingbrief al digitaal invullen en de term 'thuisbankieren' is ook al erg ingeburgerd. 

Afstanden verdwijnen als sneeuw voor de zon. Dankzij 'Skype' bel je gratis naar vrienden die een jaar in het buitenland studeren en kan ik met mijn grootouders in Zuid-Amerika praten als zouden ze naast me zitten. Dankzij de diverse chatprogramma's moet je je ook niet meer beperken tot een persoon, maar deel je met meerdere vrienden tegelijk je avonturen van afgelopen dag. De drempel tot communicatie wordt hierdoor aanzielijk verlaagd. Je praat met iedereen van achter je computerscherm en hoeft er dus niet meer voor buiten te komen. Het internet is dus een geweldige uitvinding, hoewel ik nog steeds een echt gesprek vekies boven zijn digitale variant. Deze laatste kan al snel onpersoonlijk worden en voor je het weet zit je uren aan je computerscherm gekluisterd. Het bewaren van je privacy wordt door deze makkelijke communicatie ook steeds meer een uitdaging. Je kan op netwerksites gelukkig nog steeds beslissen wie je toelaat op je profiel, maar het zijn lang niet meer enkel je naaste vrienden die je (soms niet erg elegante) foto's kunnen bezichtigen. We worden, of we dat nu leuk vinden of niet, ook overspoeld met informatie. Ik denk dan niet enkel aan de berichtjes die vrienden voor je achterlaten, maar ook beroemdheden delen dagelijks hun beslommeringen met al hun fans. 

Wat de verre toekomst ons zal brengen, weet voorlopig niemand. Dat de nieuwste gsm van vandaag morgen alweer uit de mode zal zijn, dat weet iedereen. De grenzen van onze communicatiemiddelen worden nog steeds afgetast, dus ik ben nu al zeer benieuwd naar de volgende uitvinding. Misschien wordt het projecteren van de persoon waarmee je skyped op de zetel naast je wel heel gewoon. Voorlopig gebeurt dit enkel in futuristische films, binnenkort ook in elke huiskamer? Ik zou niet weten welke andere communicatiemiddelen nog tot de mogelijkheden behoren. Ik vind dat er al meer dan keuze genoeg is. We bellen nu al vlot naar personen aan de andere kant van de aardbol en kunnen terwijl we op onze trein wachten via onze gsm aan de hele wereld laten weten om hoe laat we thuis zullen zijn. Zal de wetenschap toch nog proberen om nieuwe zaken uit te vinden, of zullen we binnenkort met zijn allen de brui geven aan het digitaal communiceren? Want ik vraag me af hoe lang we dit nog zullen volhouden. 

De technologie staat dus niet stil. Op vlak van communicatie hebben we nu al zeer veel keuzemogelijkheden en de technologie lijkt haar grenzen nog niet bereikt te hebben. Steeds meer zaken gebeuren digitaal en de toepassingen zullen in de toekomst enkel toenemen. De gsm stelt ons in staat om steeds een communicatiemiddel op zak te hebben en afstanden vormen geen enkel probleem meer. Dit is erg handig, maar soms heb je toch nood aan een beetje rust? Gelukkig beschikken alle computers en gsm's tegenwoordig, naast allerlei technische snufjes, ook nog steeds over een 'uit' knop. 
