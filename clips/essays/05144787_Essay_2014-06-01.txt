Werkloosheidsuitkeringen moeten beperkt worden in de tijd 
In 2008 sloop ook in dit land de crisis binnen met een deuk in de economie tot gevolg. De staatsschuld bleef stijgen en verschillende keren dreigde België de rang B te krijgen van financiele ratingbureaus. Meteen werd gevreesd dat de sociale zekerheid het niet meer lang zou kunnen uithouden en dat de staat niet meer voor zijn burgers zou kunnen zorgen. Vandaag is de staatsschuld nog steeds hoog en velen wijzen met een beschuldigende vinger naar zij die profiteren van de verozorgingsstaat en van de werkloosheidsuitkeringen. Helpt snoeien in dat gebied om onze economie te doen heropbloeien?
Vooreerst is het belangrijk te stellen dat er tal van andere factoren zijn waar we bij moeten besparen om dit land er terug bovenop te krijgen. Minder overheidsprojecten zoals bijvoorbeeld een recreatieterrein of een nieuwe cinema zouden al helpen. De regering moet prioriteiten hebben en eerder "overbodige" opdrachten uitstellen. Zo kan er geld gestoken worden in zaken waar het meer nodig is, bijvoorbeeld in schoolgebouwen. We kunnen ook meer geld sparen. Vraagtekens plaatsen kan ook bij de uitvloei van geld naar andere landen waar de crisis nog meer  woedt, zoals bijvoorbeeld Griekenland. Wij zitten zelf in het rood, wat baat het een bedelaar om een landloper geld te beloven? Hij wordt er alleen zelf slechter van en in het beste geval is zijn geweten gesust. Dergelijke geldstromen moeten we beperken.
Maar we kunnen er jammer genoeg niet omheen dat ook de sociale zekerheid een groot deel van het overheidsbudget opslokt. De werkloosheid in België is niet klein, en al zeker niet als we gaan kijken naar het Brusselse en het Waalse gewest. Wanneer mensen hier niet meteen werk vinden, krijgen ze bij ons een som geld om van te leven. Dat is natuurlijk noodzakelijk in het begin, zeker als je als werknemer eerst een loon had om van te leven dat dan plots wegvalt: hoe blijf je jezelf verzorgen? Dan is er de staatskas die je bijstand verleent. Evenwel duurt dat hier te lang. Bij ons kan je afstuderen en meteen een uitkering ontvangen als student. Daar is niets op tegen, maar het wordt wel problematisch wanneer blijkt dat mensen hier vanaf hun diploma-uitreiking tot hun pensioen kunnen blijven doppen. Dat is alleen mogelijk in België.
Dat fenomeen is overigens niet onbekend. Ruim 70% van de bevolking vindt dat misbruik van de sociale zekerheid het systeem ondermijnt. De burgers vinden dan ook dat er iets aan gedaan moet worden. Mensen die in staat zijn om te werken moeten werken. Als je weigert om te gaan werken omdat je bijvoorbeeld de lotto hebt gewonnen, dan heb je nu eenmaal na verloop van tijd geen recht op een werkloosheidsuitkering. Anders word je letterlijk betaald om niets te doen, en dat kan niet. Er is trouwens meer "bewijsmateriaal" nodig dan solicitatiebrieven voorleggen. Want het is niet omdat iemand nu en dan soliciteert, dat hij daarom de baan ook aanneemt wanneer hij die krijgt. Het verschijnsel "luiheid" bestaat, laat u niet misleiden.
Dat misbruik van uitkeringen een gedachte is die leeft onder het Belgische volk, wordt ook weerspiegeld in de politieke partijen. Er is in dit geval een duidelijke scheidingslijn tussen rechts en links. De rechtse partijen zoals Open VLD, CD&V en N-VA zijn het erover eens dat de werkloosheidsuitkeringen beperkt moeten worden in tijd. Ze hebben wel een ander idee over de periode: over welk termijn gaat het? Het is in elk geval al een pluspunt dat er partijen zijn die hier een partijprogrammapunt van maken. De linkse partijen vinden eveneens dat de sociale zekerheid hervormd moet worden, maar zij willen de uitkeringen niet beperken. Ze zijn van mening dat werkloosheidsuitkeringen moeten vasthangen met de welvaart. Dat is sociaal gezien een heel mooi idee, maar naar deze plannen is al onderzoek gedaan dat uitwees dat de verzorgingsstaat daar niet genoeg draagkracht voor zou hebben en na verloop van tijd zou instorten.
Opvallend is wel dat geen van de partijen een duidelijke uitspraak doet over de jeugdwerkloosheid. Die blijft de laatste tijd meer en meer stijgen, naar de tendens van landen zoals Spanje en Ierland. In de politiek hangt wel de mening dat er iets aan gedaan moet worden, maar het is niet echt duidelijk wat precies. Terwijl is deze stijging toch wel een onrustwekkende trend. Terwijl we tegenwoordig steeds een hoger bedrag zelf moeten kunnen ophoesten voor we een lening kunnen aangaan bij de bank om een huis te kopen, zitten jongeren zonder werk. Waar moeten ze dat geld vandaan halen als ze niet aan een job geraken? De jeugd getuigt van de talloze vacatures met het zinnetje "minstens vijf jaar ervaring vereist". Maar waar kan je vijf jaar ervaring opdoen als je nergens aan werk geraakt? Uiteraard moeten studenten dan ook een werkloosheidsuitkering krijgen, maar de overheid moet er ook voor zorgen dat ze sneller een baan vinden. Jeugdquota in bedrijven zouden hier eventueel bij kunnen helpen. Dan is die hulpbehoevende groep al uitgedund.
Het is duidelijk dat we verschillende zaken moeten veranderen in dit land om de welvaart en de wederopbloei van de economie in het zadel te helpen. Een groot deel van de oplossing voor dat probleem ligt bij de hervorming van de sociale zekerheid, en met name bij de werkloosheidsuitkering. Niet iedereen vindt dit een geweldig plan, maar de meeste mensen zijn het er toch over eens dat het belangrijker is om nu eventjes op de tanden te bijten dan binnen 10 jaar de verzorgingsstaat te zien verdwijnen.