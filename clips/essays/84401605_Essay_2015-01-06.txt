Mijn organen zijn van mij!
Wat als ik nog niet echt dood ben als ze mijn organen wegnemen? Kunnen mijn familie en vrienden nog wel op een eervolle manier afscheid nemen? Zal mijn lichaam nog toonbaar zijn na de operatie? Het zijn allemaal vragen die spelen in de hoofden van mensen die twijfelen over orgaandonatie.  Sommige angsten zijn misschien terecht, maar  donororganen afstaan kan wel degelijk mensenlevens redden. In België is iedereen al automatisch donor, in Nederland moet je jezelf eerst registreren. Zou het beter zijn als iedereen automatisch orgaandonor is, of blijft dat een persoonlijke keuze die iedereen individueel moet maken?
Een orgaan doneren is een stukje van jezelf afgeven om iemand anders te redden. Het klinkt zo mooi, waarom zou iemand hier tegen zijn? We merken dat meer hoog- dan laaggeschoolden bereid zijn om donororganen af te staan en te ontvangen. Ook herkomst, geloof en leeftijd spelen een rol bij de beslissing. Iedereen kan bezwaren hebben om verschillende redenen. Toch kunnen veel levens gered worden dankzij het doneren van organen. Er zijn verschillende argumenten waarom automatische registratie aan te raden is. 
Eerst en vooral zijn er nog altijd te weinig donoren. Per jaar sterven er in Nederland maar liefst 150 mensen die op de wachtlijst stonden. Die lijst telt nu nog 1200 mensen. Al deze patiënten zijn afhankelijk van de goede wil van anderen. Ze wachten elke dag vol spanning op het verlossende nieuws dat er een donor is gevonden. In België, waar iedereen automatisch is geregistreerd, is er duidelijk vooruitgang. Door de goede wetgeving, inspanningen en sensibilisatiecampagnes is het sterftecijfer op de wachtlijsten met 13 procent gedaald ten opzichte van 2003. Toch zijn er ook in België nog te weinig donoren.  In 2013 stonden er 1141 mensen op de lijst, dit aantal blijft stabiel. 
Bovendien zijn er mensen die zich wel willen registreren als donor, maar er gewoon niet aan denken. Dit probleem doet zich voor in Nederland. Als de Nederlanders zich in de toekomst automatisch zouden registreren, zouden er al veel extra orgaandonoren zijn. Om dit te bewijzen, bekijken we de situatie in België. Hier was er een enorme stijging van het aantal donoren. In 2013 waren er 50 procent meer donoren ten opzichte van 2003. Met dit aantal is België, samen met Kroatïe, koploper. Onmogelijk om deze mooie cijfers te negeren. België zou dus zeker een gidsland moeten zijn voor Nederland wat de wetgeving van orgaandonatie betreft. 
Daarnaast is het belang van één donor erg groot. Eén enkele donor kan acht mensen redden. Wel moet hij dan al zijn organen afgeven. Maar ookal staat iemand niet al zijn acht organen af, dan nog kan hij veel patiënten helpen. Een donor laat gemiddeld 3 organen verwijderen en zo kunnen ongeveer 1200 mensen per jaar overleven. Elke extra donor is dus van cruciaal belang. Of iemand beslist organen af te staan of niet is een zaak van leven of dood. Het is belangrijk dat meer mensen hier bij stilstaan. 
Er is nog een ander argument dat het belang van een extra donor benadrukt. Jammer genoeg komt niet iedereen in aanmerking als donor. Eerst en vooral moet je medisch geschikt zijn. Bovendien moet je ook in het ziekenhuis overlijden. Als je niet aan deze twee voorwaarden voldoet, mag je geen donor zijn. Helaas gaan om deze reden veel organen verloren. De conclusie blijft steeds hetzelfde: er is een enorm tekort aan mensen die donor willen, en kunnen, zijn. 
Je zou jezelf kunnen afvragen waarom niet meer mensen hun organen spontaan willen afgeven. Een leven redden, dat is toch onwerkelijk? Het maakt je haast een heilige. Toch schuilen er heel wat angsten bij de mensen. Ze zijn vooral bang dat ze niet meer toonbaar zullen zijn voor hun naasten. Ze vinden het belangrijk dat familie en vrienden nog op een mooie manier afscheid kunnen nemen van hun overleden lichaam. Abnormaal is dat niet, maar toch is deze angst vaak ongegrond. Vaak zie je niets van de operaties en het gezicht blijft zeker herkenbaar. 
Anderen zijn bang dat ze nog niet echt dood zijn als ze hun organen afgeven. Ook die angst is niet nodig. De artsen weten wat ze doen. Met alle apparatuur en kennis van tegenwoordig is het bijna uitgesloten dat zulke fouten nog voorkomen. Een laatste reden dat sommigen ervan weerhoudt te doneren is de religie. In een aantal godsdiensten zijn de gelovigen ervan overtuigd dat het lichaam intact moet blijven na de dood. Deze mensen zullen dan ook bewust ervoor kiezen om geen organen af te staan omdat hun lichaam dan aangetast is. 
We kunnen dus met zekerheid stellen dat er een tekort is aan orgaandonoren. Elk jaar sterven er nog gemiddeld 150 mensen omdat ze geen donor gevonden hebben. Sommigen willen bewust geen organen afgeven om verschillende redenen. Als je die argumenten beter bestudeert, blijken ze ongegrond. Anderen willen wel doneren, maar staan er gewoon niet bij stil. Het belang van een donor is nochtans erg groot, hij kan maar liefst acht mensen redden. Daarom is het van essentieel belang dat iedereen automatisch organen afgeeft in de toekomst. Zo wordt iedereen een beetje een heilige.