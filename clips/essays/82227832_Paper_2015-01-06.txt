Dyslexie in het onderwijs:
STICORDI en compenserende voorleessoftware.
1	Inleiding
Dyslexie is een aandoening waarmee verrassend veel mensen te kampen hebben. Iedereen kent wel iemand in zijn of haar omgeving met een vorm van dyslexie. Dyslectici hebben het moeilijk met lezen en spellen (en als verlengde van spellen ook schrijven). Vooral voor scholieren vormt deze aandoening een groot struikelblok. Een dyslectisch kind heeft het nu eenmaal moeilijker op school dan een “normaal” kind. In deze paper wordt onderzocht hoe het onderwijs omgaat met dyslexie, welke maatregelen er genomen worden en hoe voorleessoftware een oplossing kan bieden. Ik beperk me tot dyslectici met voornamelijk leesproblemen.
2	Wat is dyslexie?
Het is een heuse opgave om een allesomvattende definitie van dyslexie te geven aangezien er verscheidene theorieën bestaan over wat dyslexie nu juist is. Deze theorieën bieden allemaal een andere kijk op dezelfde aandoening. Er bestaat wel een consensus over twee zaken: ten eerste kunnen we stellen dat dyslexie van cognitieve aard is aangezien “bepaalde hersenstructuren van dyslectici anders zijn dan van normale lezers” (Van den Broeck, 2002, p. 4). Niet alleen de hersenstructuur verschilt maar ook de hersenactiviteit tijdens het lezen. Wim Van den Broeck maakt echter een kanttekening bij deze vaststelling: “Het probleem is letterlijk dat we niet weten wat we zien als bijv. een bepaald hersengebied een grotere activiteit vertoont bij dyslectici, of als een bepaalde leescomponent wordt geactiveerd”  (2002, p. 4). We weten dus zeker dat het probleem neurocognitief gesitueerd is, maar daar stopt onze kennis. Ten tweede kunnen we vaststellen dat dyslexie genetisch bepaald is aangezien de kans op de aandoening van 5 à 10% verhoogt naar 30 tot zelfs 60% procent wanneer één van beide ouders dyslectisch is. Verder blijkt dat de genetische samenstelling van een individu voor de helft bepaalt of die persoon al dan niet dyslectisch is. De andere helft wordt bepaald door omgevingsfactoren (Van den Broeck, 2002, p. 5). 
Aangezien we enkel weten dat dyslexie van neurocognitieve aard is en deels genetisch bepaald is, zijn er als gevolg dan ook verschillende theorieën over dyslexie in plaats van één alomvattende theorie. Daarbij komt ook nog dat dyslexie kan verschillen van persoon tot persoon. Zo heeft de ene bijvoorbeeld meer last met schrijven dan met lezen, terwijl dit bij een andere persoon evengoed omgekeerd kan zijn.
Leo Blomert heeft een zo correct mogelijk formulering opgesteld die kan dienen als definitie voor het begrip dyslexie:
Dyslexie [is] het best te begrijpen […] als een verstoring van cognitieve informatieverwerkingsprocessen die noodzakelijk zijn voor het adequaat leren lezen en spellen. Deze cognitieve stoornissen zijn mogelijk te wijten aan subtiele afwijkingen in hersenfuncties, die ontstaan tijdens de ontwikkeling van de hersenen op grond van een genetische predispositie (Pennington, 1999, p. 11). (2005, p. 11)
Ook Stichting Dyslexie Nederland probeert in haar brochure een zo correct mogelijke werkdefinitie van dyslexie te gebruiken, namelijk “Dyslexie is een stoornis die gekenmerkt wordt door een hardnekkig probleem met het aanleren en/of vlot toepassen van het lezen en/of het spellen op woordniveau” (2008, p. 11). 
3	Dyslexie als leesprobleem
Deze paper zal zich voornamelijk toespitsen op de leesproblemen die dyslectici ervaren, hoewel een dyslecticus zowel spel- als leesproblemen kan ervaren. Tijdens het lezen ervaart de dyslecticus last op twee niveaus, namelijk op het niveau van technisch lezen en op het niveau van begrijpend lezen. Het probleem tijdens het technisch lezen is vooral dat de verbinding tussen letters en klanken niet voldoende geautomatiseerd is. Door de slechte link tussen letters en klanken moet de dyslecticus meer tijd en energie steken in het leesproces dan een niet-dyslecticus met als gevolg dat een dyslecticus trager leest en meer fouten maakt. De moeilijkheden tijdens het technische leesproces hebben een negatief effect op het begrijpend lezen. Tijdens een casestudy van Aerts et al. in 2011 konden de proefpersonen wel de kern van een tekst weergeven, maar hadden ze meer moeite met het beantwoorden van inhoudsvragen. Er gaat te veel energie naar het technisch leesniveau en dus te weinig naar het begrijpend leesniveau (Aerts et al., 2011, pp. 1-2). 
Aerts et al. concluderen het volgende: 
Om haar technische leesproblemen te compenseren raadden we dan ook het gebruik van voorleessoftware aan. Doordat de computer een tekst voorleest, kan deze sneller verwerkt worden. Het gebruik van voorleessoftware (bv. bij examens) kan het werktempo dus aanzienlijk verhogen. Bovendien kan Kaat [de proefpersoon] intussen de geschreven tekst volgen en zo haar technische leesvaardigheid trainen. De informatie wordt dan via twee kanalen aangeboden, zowel auditief als visueel, wat ook weer het begrijpend lezen ten goede kan komen. (2011, p. 1)
Het hulpmiddel dat hier naar voren wordt geschoven, is voorleessoftware met als doel de dyslecticus te helpen tijdens zijn of haar schoolcarrière.
4	STICORDI
Hoe staat het Vlaamse onderwijs tegenover dyslectici? Worden deze mensen voldoende geholpen met hun handicap? De pedagogische begeleidingsdienst GO! van de Vlaamse overheid drukt zijn houding tegenover de dyslectici uit in de STICORDI-maatregelen. 
Met STICORDI-maatregelen ondersteunen we het leren van alle leerlingen met specifieke onderwijsbehoeften, onafhankelijk van een officieel vastgestelde beperking. Ze maken het leerkrachten mogelijk om een sterke klasomgeving te ontwikkelen waarin alle leerlingen in staat gesteld worden om de onderwijsdoelstellingen te behalen. Ook leerlingen die nood hebben aan extra uitdagingen, zijn gebaat bij STICORDI-maatregelen. Met die maatregelen richten we ons zowel op het handelen van leerkrachten als op dat van leerlingen en streven we naar een maximale zelfstandigheid van de leerling. Door samen te zoeken naar geschikte manieren om tegemoet te komen aan de behoeften van leerlingen, kan een sterk zorgklimaat in de school ontwikkeld worden. (Vlaamse Overheid: Pedagogische begeleidingsdienst GO!, 2013, p. 2)
Maar wat houdt “het ondersteunen van alle leerlingen met specifieke onderwijsbehoeften” in? Het antwoord valt niet ver te zoeken aangezien STICORDI een acroniem of “letterwoord [is] dat staat voor STImuleren, COmpenseren, Remediëren en Dispenseren” (Vlaamse overheid: Pedagogische begeleidingsdienst GO!, 2013, p. 2). 
4.1	Stimulerende maatregelen:
Het gaat hier vooral over het zelfbeeld van de jongeren met dyslexie. De stempel “gehandicapt” of “aandoening” laat zijn sporen na op het zelfvertrouwen van de dyslecticus. De stimulerende maatregelen moeten vooral getroffen worden door de leerkracht aangezien die zich in de directe omgeving van de schoolgaande leerling bevindt. De leerkracht kan bijvoorbeeld de dyslectische leerling gerichte feedback geven en de positieve punten benadrukken zonder de leerling te vergelijken met zijn klasgenoten (Vlaamse overheid: Pedagogische begeleidingsdienst GO!, 2013).
4.2	Remediërende maatregelen:
Deze maatregelen zorgen ervoor dat het kind, ondanks zijn aandoening, een zo hoog mogelijk leerniveau bereikt of een mogelijke leerachterstand inhaalt. De pedagogische begeleidingsdienst GO! legt uit: “Leerlingen krijgen uitgebreidere of intensievere instructies of maken zich strategieën eigen om bepaalde handelingen in de toekomst zelfstandiger te kunnen uitvoeren“ (2013, p. 5). De leerkracht kan bijvoorbeeld extra oefeningen en opdrachten geven aan de dyslectische leerling.
4.3	Compenserende maatregelen:
De compenserende maatregelen zorgen ervoor dat de leerling zo min mogelijk beperkt wordt in zijn leerproces op school. De leerlingen kunnen gebruik maken van  verschillende hulpmiddelen zodat de belemmeringen die dyslexie met zich meedraagt, worden geëlimineerd (Vlaamse overheid: Pedagogische begeleidingsdienst GO!, 2013). Voorleessoftware is een concreet voorbeeld van zulke maatregelen.
4.4	Dispenserende maatregelen:
Deze maatregelen laten de leerling toe vrijstelling te krijgen voor bepaalde delen van het leerplan of voor examens en testen. Dispenserende maatregelen dragen echter wel gevaar met zich mee. Het zou immers zonde zijn als de leerling te vaak wordt vrijgesteld en hem daardoor kansen ontnomen worden. Een voorbeeld is dat een leerling in de toekomst een competentie nodig heeft die hij omwille van zijn dyslexie niet hoefde te verwerven. De student kan niet voortstuderen omdat er niet behoedzaam genoeg werd omgesprongen met de dispenserende maatregelen (Aerts et al., 2011, p. 5).
5	Compenserende middelen: Voorleessoftware
Er zijn vele compenserende hulpmiddelen voor dyslectici. Zo zijn er bijvoorbeeld testen voorzien met een groter lettertype of een leerling kan om meer tijd vragen tijdens een test. Tegenwoordig schakelt men meer ICT in. Zo kan een dyslecticus zich meer concentreren op begrijpend lezen, aangezien de moeilijkheden met technisch lezen worden verlicht door de voorleessoftware. 
5.1	Voorwaarden voor het gebruik van ICT
Volgens van Gent, Janssen, Roetenberg en Hardenberg (2010) zijn er een aantal voorwaarden verbonden aan het inzetten van compenserende dyslexie-ICT. Als slechts aan één van de voorwaarden voldaan is, kan voorleessoftware worden ingezet. 
De eerste voorwaarde is dat de leerling een ernstige vorm van dyslexie moet hebben. van Gent et al. hanteren de volgende cijfers om ernstige dyslexie te definiëren: “De scores van een leerling horen bij de laagste 10% van het normgemiddelde bij lezen óf bij <16% op het gebied van lezen en de laagste 10% op het normgemiddelde bij spelling (Blomert, 2006)” (2010, p. 33). 
De tweede voorwaarde betreft de score van de leerling op andere vakken die hij volgt. Scoort de leerling slecht op andere schoolvakken, ongeacht de ernst van zijn leesproblemen, dan komt hij in aanmerking voor de voorleessoftware (2010, p. 33).
De laatste voorwaarde heeft te maken met het competentiegevoel van de leerling. Een leerling die zich slecht voelt door zijn aandoening en zijn zelfvertrouwen begint te verliezen, is kandidaat voor compenserende ICT (2010, p. 33).
5.2	Voorbeelden van compenserende dyslexie-ICT:
5.2.1	Concrete software
5.2.1.1	Kurzweil 3000
Het softwareprogramma Kurzweil 3000 wordt door Hoenderken als volgt gedefinieerd: “Kurzweil 3000 is een geavanceerd softwarepakket dat helpt bij het lezen, schrijven en studeren” (2010, p. 9). Het programma leest digitale teksten voor, maar de software kan ook tekst op papier omzetten naar een digitale versie. Bovendien kan de software meer dan enkel Nederlands voorlezen: zeven andere talen behoren tot zijn repertoire. Het programma leest niet enkel voor maar selecteert ook met een kleur welke alinea en met een andere kleur welk woord in die alinea wordt voorgelezen. Zo krijgt de dyslecticus ook visuele steun (Hoenderken, 2010, pp. 9-10).
5.2.1.2	Sprint plus
Het programma Sprint Plus heeft ongeveer dezelfde functies als Kurzweil 3000. Tekst wordt ook voorgelezen en aangeduid met verschillende kleuren op het scherm. Het grootste verschil tussen de twee programma’s is dat Sprint Plus teksten niet scant en dat een tekst dus op voorhand moet worden gescand (Hoenderken, 2010, p. 9).
5.2.2	Concrete Hardware
5.2.2.1	ReadingPen
De ReadingPen ziet er op het eerste gezicht uit als een dikke pen, maar is eigenlijk een microcomputer die woorden kan scannen, uitspreken en zelfs spellen, vertalen en verklaren (Janssen, 2005, p. 25).
5.2.2.2	Daisyspeler
Een ander handig hulpmiddel voor dyslectici is de Daisyspeler. Het is een handig voorleesapparaat dat geschikt is voor korte en lange teksten. Het apparaat werkt als een CD-speler. Tegenwoordig zijn er al veel schoolboeken beschikbaar op zulke Daisy-CD’s. De leerling kan zich tijdens het beluisteren van de tekst beter concentreren op de inhoud (Janssen, 2005, p. 26).
6	Besluit
Dyslectici hebben het moeilijker op school dan hun niet-dyslectische medeleerlingen. Maar gelukkig zijn er STICORDI-maatregelen opgesteld voor het Vlaamse onderwijs. Deze maatregelen zorgen ervoor dat scholen correct omgaan met dyslectische leerlingen. Een van de maatregelen promoot het gebruik van voorleessoftware voor dyslectische leerlingen. Er bestaan verschillende soorten voorleessoftware, zelfs voorleesshardware, zoals de Daisyspeler. Er wordt tegenwoordig veel vooruitgang geboekt: de achterstand die dyslectische kinderen hebben door hun aandoening, wordt gedecimeerd door de verschillende soorten voorleessoftware. In de toekomst zullen er hopelijk steeds betere voorleessoftware en –hardware ontwikkeld worden zodat de leerkloof tussen dyslectici en niet-dyslectici kleiner wordt.
