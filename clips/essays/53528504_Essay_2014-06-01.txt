Betere geestelijke gezondheid en toch langer werken; het hoeft geen utopie te zijn.

Uit onderzoek blijkt dat het niet goed gaat met de gemiddelde Belg.  Een op vier krijgt in zijn leven te maken met ernstige psychische problemen. Dat is een akelig hoog cijfer. Enkele decennia geleden waren psychische problemen nog ver-van-mijn-bedshows, terwijl dit nu veel vaker voorkomt in de nabije omgeving. Welke oorzaak ligt aan de basis van dit fenomeen? En is langer werken dan niet nefast voor de geestelijke gezondheid?

De Belgische bevolking kampt steeds meer met een dalende geestelijke gezondheid, wat zich uit op het werk. 27% van het ziekteverzuim boven 15 dagen heeft een psychische oorzaak. De invloed op het presenteïsme is aanzienlijk. In België is dit op vijf jaar tijd bijna verdubbeld bij mensen met een matige psychische aandoening. Hierdoor bevindt België zich boven het Europese gemiddelde. Het vereist geen onderzoek dat dit een sterk negatief effect heeft op de productiviteit op het werk, en zo uiteindelijk op de omzet. Waarom zijn werkgevers hier niet meer over bezorgd?

Het probleem situeert zich namelijk veel vroeger dan wanneer het psychische probleem zich voordoet. Een psychische aandoening is geen plotse verschijning, maar vormt zich geleidelijk aan. Het is dus perfect mogelijk dat de trigger van het probleem al maanden, of zelfs jaren, onder de oppervlakte schuilt en pas recent tevoorschijn komt. Dit is waar het schoentje knelt. Hoe sneller je een probleem aanpakt, hoe beter. Want hoe langer je iets negeert, hoe groter het probleem wordt totdat het verstrekkende gevolgen heeft die veel moeilijker te bestrijden zijn dan het oorspronkelijke probleem.

Werkgevers erkennen niet hoeveel invloed zij op het absenteïsme - en dus de geestelijke gezondheid - uitoefenen. De Belgische overheid verwacht dat de bevolking langer blijft werken en schroeft de pensioengerechtigde leeftijd steeds verder omhoog. Door het probleem van de vergrijzing en de economische crisis is dit niet onlogisch. Als we het goed uitgebouwde sociale beleid willen behouden, is langer werken een cruciale factor. Deze vraag is echter onmogelijk te verzoenen met de huidige torenhoge verwachtingen die de werkgevers eisen. Ze verwachten dat werknemers flexibel zijn, out-of-the-box kunnen denken, een pragmatische aanpak en een kritische houding hebben. Bedienden moeten zelfstandige all-round medewerkers zijn en arbeiders moeten de steeds complexere regelgeving over o.a. veiligheid kunnen bijhouden en toepassen in hun dagelijkse werkomgeving. Dat zijn de consequenties wanneer je leeft in een meritocratie.

Het toenemend aantal ernstige psychische problemen is dus niet te wijten aan de langere werkjaren. De laatste generaties beginnen zelfs met werken op een steeds latere leeftijd. De oorzaak van de dalende geestelijke gezondheid is te vinden in de kwaliteit van het werk. De focus ligt momenteel op de kwantiteit van het werk door de vele ontslagen gedurende de crisis. Nu de economie weer langzaam uit het dal kruipt, neemt echter de werkgelegenheid niet toe. Het werk - en dus de werkdruk - is terug in opmars, maar het moet uitgevoerd worden door hetzelfde aantal mensen.  De kwaliteit van het werk lijdt onder de hoge verwachtingen en de stijgende werkstress. Dat, en niet het langer blijven werken, moet aangepakt worden als we de geestelijke gezondheid terug willen opkrikken.

Uiteraard vormen de werkgevers niet de enige oorzaak. Eveneens de behandeling van psychische problemen is ver van optimaal te noemen. Ten eerste weten 31% van de mensen niet waar ze professionele hulp kunnen vinden. 32% stelt het dan weer uit omwille van financiële redenen. Wanneer men dan vervolgens toch hulp heeft weten te vinden, is de kwaliteit van de behandeling betwistbaar. De hoge cijfers over heropnames binnen psychiatrische ziekenhuizen in Vlaanderen staven dit probleem. Dit is te wijten aan de hoge bezettingsgraad van de psychiatrie en de relatief korte behandelingsduur. Zo duurt een gemiddelde behandeling tegen anorexia slechts zes maanden, terwijl een dergelijke geestesziekte een proces van jaren is. Tot slot hangt er nog steeds een taboe rond psychische problemen. Seks en pornografische beelden zijn alomtegenwoordig, maar psychische patiënten - met een ziekte zoals elke andere - krijgen nog steeds de stempel 'gekken' opgekleefd. Hierdoor bespreekt slechts 9% zijn psychische problemen binnen welzijnszorg. Zoals reeds eerder aangehaald, is het uitstellen van professionele hulp nefast voor de geestelijke gezondheid.

De oplossing voor het oplopend aantal psychische problemen is een kwaliteitsverbetering van de psychische zorg en sensibilisering over het taboe. Het voornaamste echter is niet het aantal werkjaren inkorten, maar de werkstress verlichten. Een focus op kwaliteit in plaats van op de kwantiteit van het werk is een uitdrukkelijke voorwaarde. Momenteel lijkt graag gaan werken nog een utopie. Het is echter een vereiste als we langer werken leefbaar willen houden. Eens dat zal verbeteren, zal de geestelijke gezondheid vanzelf volgen. Laten we dus allen de job van ons leven vinden!