Dyslexie: oplossingen?
1.	Inleiding

Wereldwijd lijden vele mensen aan dyslexie. Er moet dus zeker naar oplossingen gezocht worden. Het is niet zo dat dyslexie kan verdwijnen, maar het kan de dyslectici wel makkelijker gemaakt worden. In wat volgt zal ik eerst een korte toelichting geven over het begrip dyslexie. Verder zal ik het hebben over hoe men dyslexie kan opsporen en tot slot belicht ik de behandelingen en oplossingen. 

2.	Wat is dyslexie?

a.	Definitie 
De term dyslexie bestaat sinds 1887, wat relatief kort is. Hierdoor is er nog geen sluitende definitie en zijn er heel wat uiteenlopende opvattingen over de aandoening. Waar de meeste onderzoekers het wel over eens zijn, is dat het een lees- en schrijfstoornis is. Ook zijn vele ervan overtuigd dat dyslexie een erfelijke aandoening is. Wanneer iemand dyslexie heeft, zien we dat minstens 1 persoon van de familie of zelfs van het gezin ook aan dyslexie lijdt. Verder blijkt dat de meeste dyslectici mannen zijn. 
De Commissie Dyslexie van de Nederlandse Gezondheidsraad stelde in 2000 volgende definitie op: ‘Men spreekt van dyslexie wanneer de automatisering van de woordbeeldidentificatie (lezen) en/of schriftbeeldvorming (spellen) zich niet, dan wel onvolledig of zeer moeizaam ontwikkelt.’ Deze definitie is ook in Vlaanderen van toepassing. 
Bij mensen met dyslexie is het lees- en schrijfsysteem dus niet geautomatiseerd en verloopt alles wat met lezen en schrijven te maken heeft veel trager dan bij andere personen. Hierdoor ontstaan heel wat nieuwe moeilijkheden. Huiswerk maken, lessen leren en begrijpend lezen zullen hen heel wat meer moeite kosten dan klasgenootjes. Volgens Ik schreif faut, een boek dat de lezer leert omgaan met dyslexie en hem praktische tips meegeeft, veroorzaken deze bijkomende problemen onder andere faalangst, gedragsproblemen, en vermijdingsgedrag.  
Dyslexie staat wel volledig los van het intellectueel vermogen van de dyslecticus. Het is zelfs zo dat de meeste mensen met dyslexie een gemiddeld of bovengemiddeld IQ hebben. 
b.	Verschillende visies op dyslexie
i.	Een visueel probleem
In 1895 sprak de Schotse oogarts James Hinshelwood voor het eerst over woordblindheid. Zo bracht hij dyslexie in verband met een oogafwijking. De visuele waarneming van dyslectische en niet-dyslectische kinderen was volgens hem vergelijkbaar, behalve op het vlak van lezen en schrijven. Deze blindheid lag volgens Hinshelwood aan een deel van de hersenen dat niet functioneert en dus niet aan een misvorming van de ogen. Zijn bevindingen zijn door latere wetenschappers fout geïnterpreteerd, want sommigen menen dat dyslexie een louter visueel probleem is en dus niets met de hersenen te maken heeft. 
Hinshelwood was dus geen vertegenwoordiger van de theorie die stelt dat dyslexie een oogafwijking is, maar hij is wel een grote inspiratiebron geweest voor zij die dat nu denken. Eén van hen is John F. Stein. Deze Britse professor beweert dat twee derde van de dyslectici aan een oogafwijking lijden. Volgens Stein kan dit probleem sterk verminderd worden door het dragen van een bril met gele of blauwe glazen. Mensen met deze oogafwijking zouden namelijk overgevoelig zijn voor bepaalde kleuren in het normale daglicht. Door die bepaalde kleuren in het daglicht worden de hersenen extreem geprikkeld en worden foute signalen naar de oogzenuwen gezonden. Een bril met blauwe glazen verwijdert het gele licht en een bril met gele glazen het blauwe. Welke bril iemand nodig heeft, hangt af van welke lichtkleur de hersenen overdreven prikkelt. 
Natuurlijk is de behandeling van Stein niet schadelijk en kosten zijn brillen slechts één euro. Onlangs is brillenfabrikant Xlens echter brillen met gekleurde lenzen van 500 euro beginnen vervaardigen en niet alleen met blauwe en gele lenzen. 
Sceptici die niet in de kleurentheorie van Stein geloven, menen dat Xlens complete nonsens verkondigt. Xlens stelt zijn brillen namelijk als een revolutionair product voor, maar volgens de tegenstanders is het niet voldoende bewezen dat de brillen werken en is hier dus zeker geen sprake van ‘het unieke en bewezen hulpmiddel’. 
ii.	Een probleem in de hersenen
De meeste andere onderzoekers beweren dat dyslexie een probleem in de hersenen is. Volgens hen zouden enkele hersendelen anders functioneren of zelfs helemaal anders gevormd zijn. Dyslexie zou te wijten zijn aan een afwijking in het deel van de hersenen dat zorgt voor de koppeling tussen het gesproken woord en letters. Dit zijn slechts hypothesen, want de onderzoekers hebben nog niets kunnen bewijzen.  
Deze geleerden vinden het verhaal van Stein dan ook complete onzin. Ze zeggen dat er niet genoeg wetenschappelijk bewijs is om aan de kleurentheorie vast te houden. 

3.	Hoe spoort men dyslexie op?

Ouders en leerkrachten spelen een belangrijke rol bij het herkennen van dyslexie, want zij brengen de meeste tijd door met het kind. In de kleuterklas kan al op het één en ander gelet worden. Wanneer een kind het moeilijk heeft met het automatiseren van de namen van de dagen of andere contextloze begrippen en willekeurige afspraken, dan kan men dit kind best extra ondersteunen bij de start van het lees- en schrijfproces. Als het kind ook nog een dyslecticus in de familie heeft, is extra aandacht zeker aan te raden. 
Het is natuurlijk niet zo dat als er een dyslecticus in de familie zit, alle kinderen met één of andere achterstand dan meteen dyslexie hebben. Het probleem is dat er niet zo iets bestaat als dé dyslexietest. Dyslectische kinderen maken namelijk geen bijzondere fouten. Ze maken dezelfde fouten als andere, maar dan in hogere mate. 
Het protocol ‘leesproblemen en dyslexie’ is in Nederland ontwikkeld om de opsporing van dyslexie te systematiseren. Het protocol geeft scholen ook advies over hoe ze leesproblemen kunnen begeleiden. Voor elke leeftijdscategorie bestaat er een apart protocol. Hierdoor kunnen de protocollen gerichter opgesteld worden. 
Het diagnosticeren van dyslexie is niet eenvoudig en bijgevolg snakken leraren en onderwijsbegeleiders naar ondersteuning. Nu bestaat er een expertsysteem (computerprogramma) dat aan de hand van voorbeelden en een stappenplan de leerkrachten en begeleiders kan ondersteunen in de opvolging en behandeling van dyslectische kinderen. Het computerprogramma werd ontwikkeld door experts die stap voor stap enkele casussen behandelden en dan in het programma invoerden. De begeleiders blijven natuurlijk de eindverantwoordelijken, want het programma kan de dyslecticus niet evalueren. 
Een volledig andere aanpak om dyslexie op te sporen vinden we bij het onderzoek van Dennis Molfese. Zijn onderzoek leidt alleen tot het diagnosticeren, maar het zorgt niet voor een begeleiding van de dyslectische kinderen wanneer zij beginnen lezen en schrijven. Dennis Molfese beweert dat dyslexie al veel vroeger opgespoord kan worden. Hij onderzocht de hersengolven van pasgeborenen. Molfese en zijn team deden dit door elektroden te bevestigen op het hoofd van 186 baby’s, die slechts 36 uur oud waren. Vervolgens lieten ze spraakgeluiden en ook andere geluiden horen en testten zo de grootte en snelheid van de hersengolven. Aan de hand van de resultaten kon het team de kinderen opdelen in verschillende groepen: kinderen die later zwakke lezers, normale lezers of dyslectici zouden worden. Deze groepen kwamen echter niet volledig overeen met de groepen waarin de kinderen zaten na de eerste maanden van hun lees- en schrijfervaring. Zijn methode is dus niet sluitend.  

4.	Behandelingen 

a.	Verhelpen in een vroeg stadium
Het is belangrijk dat jonge kinderen al snel spelenderwijs in contact komen met taal. Dit kan door het spelen van taalspelletjes in de kleuterklas, maar ook thuis. Het is verder ook belangrijk dat er met een doorgaande lijn gewerkt wordt. Dit wil zeggen dat het lezen en schrijven niet plots, maar wel geleidelijk aan gebeurt. Zo ontstaat er geen kloof tussen niet kunnen lezen en schrijven en wel kunnen lezen en schrijven, maar gebeurt dit stapsgewijs. Een methode die op deze manier werkt is Leeslijn van K. de Baar. Wat ook helpt is de kinderen al vroeg met plastic letters laten spelen en hen bijvoorbeeld hun eigen naam laten vormen. Dit soort spelletjes kan een brug over de genoemde kloof slaan.  
In het allereerste stadium van het leren lezen en schrijven kunnen beginnende leesproblemen nog verholpen worden. Dit kan o.a. met het ELLO-programma (Effectief Leren Lezen Ondersteuningsprogramma). In dit programma worden verschillende vaardigheden die nodig zijn bij het lezen geoefend. 
In tegenstelling tot alle andere methoden, die pas kunnen helpen wanneer het dyslectische kind begint te lezen en schrijven, wil Molfese (zie 3.) eigenlijk vooral methoden ontwikkelen die op een zeer vroege leeftijd dyslexie kunnen voorkomen. Hij zegt dat de hersenen zich tot de leeftijd van 18 maanden nog sterk ontwikkelen en dat er tot die leeftijd ingegrepen kan worden. Molfese stelt twee methoden voor. De eerste houdt in dat ouders hun kinderen veel voorlezen en veel tegen hen praten, ook al verstaan de kinderen er niets van. Zo geraken ze ten minste vertrouwd met de klanken. Bij zijn tweede methode moeten de baby’s gehoorapparaten dragen die spraakklanken accentueren. Deze gehoorapparaten filteren en vertragen de syllabes. Zo hoort de baby een duidelijk verschil tussen /da/ en /ba/.  
b.	Hulpmiddelen
Op sites als http://www.opdidaktsupplies.nl/ en http://www.lexima.nl worden hulpmiddelen voor dyslectici voorgesteld. De sites bieden voorleessoftware aan, speciale laptops en toetsenborden, spraakherkenners, leeslinialen en meer. 
i.	Voorleessoftware
Op opdidaktsupplies.nl worden twee soorten voorleessoftware aangeboden. De eerste soort heet Spika. Spika heeft volgens de website vier verschillende functies. Ten eerste kan de software lezen wat de dyslecticus met de muis aanwijst. Ten tweede kan deze software voorlezen wat op de computer wordt ingetikt. Verder kan Spika een geselecteerd stuk tekst uit Microsoft Word, Internet Explorer, E-mail en andere programma’s voorlezen. De vierde functie is het voorlezen van wat naar het klembord is gekopieerd. Er kan ook uit negen verschillende stemmen gekozen worden en de spreeksnelheid kan naar believen aangepast worden. 
De tweede soort software die de site aanbiedt is Voicereader. Het voordeel van dit programma is dat teksten op MP3-spelers overgezet kunnen worden. Zo kan de gebruiker ze dus overal beluisteren. De software kan gebruikt worden voor verschillende programma’s van Microsoft.  
Beide sites bieden Sprinto aan. Dit is een USB-stick die rechtstreeks in de computer geplaatst kan worden. Sprinto leest geselecteerde teksten voor. Tijdens dit proces worden de woorden ook gemarkeerd, zodat de gebruiker gemakkelijk kan volgen. De dyslecticus kan kiezen of Sprinto woord voor woord, lettergreep voor lettergreep of zelfs letter per letter voorleest.  
De site Lexima.nl biedt ook TextHelp WordSmith aan. Dit is voorleessoftware die speciaal ontwikkeld is voor het gebruik met Word. Het programma bevat onder andere een spellingsanalysator, die spellingfouten oplost die Word gewoonlijk over het hoofd ziet en een spellingscorrector. 
De ReadingPen is ook verkrijgbaar op lexima.nl.  Dit is een klein computertje dat in de hand past en een beetje de vorm heeft van een pen. Met de pen kan de gebruiker een woord in de tekst scannen. De gebruiker gaat er simpelweg overheen met het uiteinde van de pen. Aan het computertje zit een oortje vast zodat de dyslecticus kan horen welk woord er in de tekst staat. Wanneer hij of zij het woord niet begrijpt, kan het woord in één van de drie woordenboeken opgezocht worden die aanwezig zijn in de ReadingPen. Het computertje bevat namelijk een Nederlands verklarend woordenboek en twee vertaalwoordenboeken.  
ii.	Luisterboeken
Op opdidaktsupplies.nl vinden we heel wat types Daisyspelers, waarbij Daisy staat voor Digital Accessible Information System. Het is een bestandsformaat voor audioboeken. Er zijn tafelmodellen, discmanmodellen en MP3 modellen. De Daisyboeken zelf zijn te verkrijgen op sites als http://www.dedicon.nl/ en http://www.aangepast-lezen.nl/.  
Bij ons in België zijn de gewone luisterboeken dan weer bekender. Via de site van Het Geluidshuis  kan men zich boeken aanschaffen die ingesproken zijn. Ze zijn op eenvoudige CD’s verkrijgbaar en een Daisyspeler is dus niet nodig. De recentste uitgave van Het Geluidshuis is Het Derde Huwelijk van Tom Lanoye met Frank Focketyn. Op http://www.123luisterboek.be/ kan men ook heel wat luisterboeken bestellen. Hier vinden we meer internationale boeken zoals duizend schitterende zonnen van Khaled Hosseini en Harry Potter en de Relieken van de Dood van J.K. Rowling. 
iii.	Spraakherkenning
Op http://www.opdidaktsupplies.nl/ vinden we Dragon NaturallySpeaking. De gebruiker praat in de microfoon en het programma zet de spraak om in geschreven tekst. De dyslecticus hoeft dus geen letter te typen. Ook voor mensen zonder dyslexie is het een handig middel, want spreken gaat veel sneller dan schrijven of typen, zoals we allemaal weten. De gebruiker kan ook commando’s geven, zoals ‘zoek op het web naar dyslexie’. Dan opent Dragon het internet en zoekt informatie over het gewenste onderwerp.  Deze software is ook te verkrijgen via lexima.nl. 
iv.	Leesliniaal
Op http://www.opdidaktsupplies.nl/ kan men zich de leesliniaal aanschaffen. Deze liniaal legt de dyslecticus over een regel tekst, waardoor die specifieke regel vergroot wordt en uit de tekst geïsoleerd wordt. Zo kan de gebruiker een beetje orde in de chaos van letters en woorden scheppen.  

5.	Wat kan de omgeving doen?

Het gevaar bestaat dat vele dyslectische kinderen een vertekend zelfbeeld hebben. Ze denken dat ze dom zijn. Ouders en leerkrachten kunnen hierbij een cruciale rol spelen.
a.	De leerkracht
Leerkrachten kunnen hun teksten in een groter lettertype plaatsen en met een grotere interlinie werken. Zo kunnen de leerlingen bijvoorbeeld de vragen van een test makkelijker lezen en ze ook sneller begrijpen. Bij leestesten kan de leerkracht de tekst op voorhand mee naar huis geven. Zo kan het kind zich volledig storten op het begrijpen van de tekst, wanneer het zijn test krijgt. Ook het herlezen van een dictee vraagt zeer veel energie van een dyslecticus. De leerkracht kan een kruisje zetten voor de zinnen met een fout in. Hierdoor kan het kind gericht nalezen. Extra tijd geven voor het oplossen van toetsen kan ook een handig hulpmiddel zijn. 
Verder kan de leerkracht ook de STICORDI-maatregelen toepassen. STICORDI staat voor stimuleren, compenseren, remediëren en dispenseren. Stimuleren betekent vanzelfsprekend het positief benaderen van de dyslectische kinderen. Bij compenseren hoort het aanreiken van middelen om lezen en spellen te vereenvoudigen. Remediëren staat voor de hulp van een remedial teacher en dispenseren houdt in dat de kinderen vrijstellingen krijgen voor een aantal onderdelen. 
b.	De ouders
Om het probleem van de automatisering te verminderen, kunnen de ouders verschillende spellingsregels in hun huis ophangen. Dit kan natuurlijk ook in de klas.
Wanneer een kind thuis een boek leest, bestaat het gevaar dat het boek al snel niet meer spannend is, omdat de traagheid waarmee gelezen wordt demotiverend werkt. Ouder en kind kunnen in dit geval bijvoorbeeld om de beurt een bladzijde voorlezen.
Het is natuurlijk ook zeer belangrijk dat ouders inzien dat dyslexie niets met het intellect van hun kind te maken heeft. Wanneer de ouders denken dat ze een dom kind hebben, denkt het kind dit waarschijnlijk zelf ook, wat nefast is voor het zelfbeeld.  
De site van ‘Letop!’ biedt ook veel informatie voor ouders. Op de site kunnen ze de map “leerzorg” downloaden of bestellen. Deze map geeft allerhande informatie over verschillende leerproblemen, maar ook dyslexie komt aan bod. Informatie en tips staan centraal. 

6.	Conclusie

Dyslexie is een complex probleem, maar het is niet onoverkomelijk. Met de juiste steun in de klas en thuis en een positieve visie op het eigen kunnen komen deze kinderen er wel. Dyslexie kan niet ongedaan gemaakt worden, maar de situatie kan wel draaglijker gemaakt worden met bestaande hulpmiddeltjes en computerprogramma’s. Hopelijk brengt de toekomst alleen maar meer tips en oplossingen. 
 
