De hervorming van het middelbaar onderwijs: noodzaak of profileringsdrang van een hyperactieve minister?                                               'Eenheidsworst met een vies smaakje'

Herinnert u zich nog uw eerste jaar op 'de echte school', nadat u het knip- en plakwerk van het kleuterklasje achter u had gelaten? U was klaar voor het serieuze werk: lezen, schrijven en rekenen. Reeds dan waren er die 'speciale kindjes', die naar de 'hulpjuf' moesten gaan omdat ze de stof niet snel genoeg begrepen hadden. Of was u misschien zelf een van die gepriviligeerde zevenjarigen die aan een apart bankje werden gezet, omdat zij toch zó snel klaar waren, en extra oefeningetjes moesten maken? Het zijn dergelijke situaties die zelfs zevenjarigen wel een jaloers of onzelfzeker kunnen maken. Elke leerling die graag kwaliteitsvol onderwijs wil genieten, heeft een specieke begeleiding nodig en bijgevolg hoort niet iedere leerling thuis in dezelfde school, klas of studierichting. Zeker wanneer kinderen naar de middelbare school gaan, is een juiste keuze belangrijk voor hun ontwikkeling. Nu onze minister van onderwijs graag alle leerlingen uit de eerste graad van het middelbaar onderwijs in 'een algemene opleiding' zou plaatsen, rijst er heel wat protest. Bezorgde ouders  vrezen dat de minder sterke leerlingen zullen achterblijven, maar evenzeer denken velen dat dit het niveau van de sterke(re) leerlingen zal aantasten. Die vrees lijkt terecht, want deze door eenheisdsworst doordrongen maatregel doet geen recht aan de goede reputatie van het Vlaamse onderwijs, waar onze kinderen hun toekomst zullen voorbereiden.
Allereerst moeten wij beseffen welke voordelen het huidige systeem ons biedt. De minister beweert dat elf- of twaalfjarigen vaak helmaal geen idee hebben wat ze willen als ze de middelbare school binnenstappen. Het zijn tenslotte nog echte kinderen op die leeftijd. Toch lijken de algemene instroomjaren die hij voorstelt dat probleem niet méér te verhelpen dan het huidige systeem: zeker in de eerste jaren van het middelbaar  onderwijs, is het geen probleem uw kind van richting te laten veranderen. Vele ouders laten hun zoon of dochter dan ook graag in een iets zwaardere richting beginnen, zodat ze nog steeds kunnen 'zakken'. Dat is vaak een verstandig idee, aangezien het kind op vele gebieden nog niet ontwikkeld is: vaardigheden en interesses  kunnen veranderen en zelfs heel snel op die leeftijd.
Ten tweede zijn die interesses bij sommige jonge pubers echter wél reeds aanwezig. Het onderwijssysteem dat de minister voorstelt, laat spijtig genoeg niet toe dat leerlingen zich meteen kunnen beginnen te ontwikkelen en verdiepen in die dingen waarvoor zij belangstelling hebben. Zij kunnen pas later hun eigen weg kiezen, aangepast aan hun eigen,  specifieke persoonlijkheid. De tijd die ze daar meer verliezen zorgt ervoor dat de opleiding die hun voorkeur krijgt, niet meer alles kan bieden wat ze nu wel kan. Bijgevolg is deze niet alleen minder volledig, zij is ook kwalitatief zwakker dan ze nu is. Enkele decennia geleden was er bijvoorbeeld nog sprake van negen uur les Latijn per week. Nu is dat in de meeste richtingen reeds gereduceerd tot vijf of vier uur. Indien we de leerlingen nog een jaar of twee afnemen, krijgen zij niet langer de kans zich volledig te ontplooien in deze  taal, en dat geldt voor vele andere vakken ook. Bij de meer algemene of juist praktische vakken kan dit ook invloed hebben op het diploma en zo op hogere studies of zelfs jobperspectieven.
Verder beïnvloedt niet alleen de duur van de opleiding de kwaliteit van het onderwijs in pejoratieve zin, maar ook de doelgroep doet dit. Het is namelijk zo dat leekrachten rekening zullen moeten houden met heel uiteenlopende niveaus. Wat voor één leerling een fluitje van een cent lijkt, kan voor een klasgenoot een werk zijn dat bloed, zweet en tranen kost. Er zal dan ook eerder geopteerd worden voor een lager niveau, omdat dan iedereen de lessen kan volgen en de leerstof kan verwerken. Hierom is het de minister nu net te doen: gelijke kansen geven aan iedereen en het gevoel scheppen dat we allemaal op dezelfde manier behandeld worden. Hij denkt dat dit laatste een positieve invloed zal hebben op leerlingen, terwijl velen met reden het tegengestelde vermoeden: de zwakkeren zullen zich onzeker voelen, terwijl de iets sterkere leerlingen zich al gauw zullen vervelen.
Die negatieve gevoelens die deze onderwijshervorming bij de leerlingen zullen oproepen, kunnen er ten slotte toe leiden dat kinderen al snel schoolmoe worden, of het nu allemaal tegenslaat of juist té vlot gaat. Ze zullen zich terecht niet op hun plaats voelen. Het zou dan ook jammer zijn indien onze kinderen reeds op dergelijke jonge leeftijd geen zin meer hebben om naar school te gaan, waar zij niet alleen gevormd worden op vlak van kennis en vaardigheden, maar ook zeer belangrijk, op sociaal- en maatschappelijk vlak. Als zij daarentegen meteen een juiste start kunnen nemen, zullen zij ook zelf de voordelen en positieve eigenschappen van een degelijke opleiding inzien.
Ach, onze minister mag dan wel doen of hij het beste met al die (b)engeltjes voorheeft, het lijkt hem uiteindelijk vooral te gaan om het feit dat hij toch iets moet doen of veranderen. De niet al te positieve media-aandacht en de commotie die hij ermee veroorzaakt, lijkt hem net te bevallen. Alleen vergeet hij dat de ingekorte duur van een opleiding en een te algemene norm voor het niveau, de kwaliteit sterk doen dalen en bovendien de leerlingen een onaangenaam gevoel bezorgen. Beste Meneer de minister, geen eenheidsworst in onze brooddoosjes!
