Een kort overzicht van de ontwikkelingen van de modellen over tweetaligheid.
1. Inleiding
Wereldwijd beheerst een meerderheid van de bevolking naast hun moedertaal, in meer of mindere mate, ook nog een tweede taal. Tweetaligheid zou dus met andere woorden een interessant onderwerp kunnen zijn om te kunnen onderzoeken. Toch is de werking van tweetaligheid lang een beperkt onderzoeksveld geweest in de psycholinguïstiek. Hierin is de laatste jaren verandering gekomen. Voorheen dachten onderzoekers dat alleen personen die perfect tweetalig zijn, interessant waren in het onderzoek naar tweetaligheid. Bijkomend werd er ook gedacht dat onderzoek over de moedertaal (L1) en de werking ervan niet beïnvloed werd door de kennis van een tweede taal (L2). Nu zijn er steeds meer mensen die een tweede taal aangeleerd krijgen op latere leeftijd. Maar ook kregen onderzoekers het inzicht dat L2 wel een invloed kan hebben op de verwerking van L1. Omdat de visie op tweetaligheid een snelle evolutie heeft ondergaan zal in de volgende paragrafen een kort overzicht gegeven worden over de evolutie van de taalmodellen. Ten eerste bekijken we modellen die werken met onafhankelijke lexicons en taalspecifieke toegang. Er wordt vooral dieper ingegaan op het herziene hiërarchische model van Kroll en Stewart omdat dit model lange tijd gebruikt werd om tweetaligheid uit te drukken. Daarna wordt er nog kort ingegaan op het bilingual interactive activation model (BIA+) omdat dit het beeld van de toekomst zou kunnen zijn.
2. Visies gebaseerd op onafhankelijke lexicons en taalspecifieke toegang
Er bestaan twee radicaal verschillende visies over onafhankelijke lexicons. Ten eerste dat waarbij de verschillende talen in fysiek gescheiden delen van de hersenen worden gelokaliseerd en ten tweede het herziene hiërarchisch model van Kroll en Stewart (1994).
2.1 L1 en L2 gelokaliseerd in verschillende delen van de hersenen
De eerste visie die onderzoekers hadden met betrekking tot tweetaligheid is dat de lexicons van L1 en L2 gelokaliseerd waren in aparte delen van de hersenen. Een gevolg hiervan is dat niet alleen de lexicons gescheiden zijn maar ook dat er sprake is van taalspecifieke toegang. Hierdoor kan je een boek lezen in de ene taal en tegelijkertijd een gesprek voeren in de andere taal. Dit beeld van fysiek gescheiden lexicons is ontstaan door Lennebergh (1967) en zijn visie op de volwassenwording van de hersenen. De linker hersenhelft is de basis voor eerste taalverwerving omdat dit deel het snelste volgroeid is. En omdat de rechtse hersenhelft pas volledig ontwikkeld is tijdens de pubertijd gaan de dan aangeleerde talen zich meer op het opgroeiende deel concentreren (Brysbaert, 2006: 3). Een andere reden waarom onderzoekers dachten dat de lexicons in andere delen van de hersenen worden ondergebracht, is door te kijken naar mensen met een vorm van hersenschade. Als de lexicons in verschillende delen van de hersenen opgeslagen worden, is een mogelijk gevolg dat mensen met hersenschade in bijvoorbeeld de linker hersenhelft, niet meer in staat zijn L1 te gebruiken. Bij nader onderzoek bleek dit niet altijd te kloppen. Door de komst van de MRI-scanner hebben onderzoekers beelden kunnen maken van hersenen in actie. Het bleek dat het gebruik van verschillende lexicons niet altijd het verwachte beeld gaf. Men moest dus concluderen dat L1 en L2 niet fysiek van elkaar gescheiden zijn. Kroll en Stewart pikten hierop in en ontwikkelden hun herziene hiërarchisch model. (Brysbaert 2006: 3)
2.2 Herziene hiërarchisch model van Kroll en Stewart (RHM)
Op basis van onderzoek en literatuur geschreven over tweetaligheid hebben Kroll en Stewart in 1994 een nieuw model voorgesteld, het zogenaamde herziene hiërarchisch model.
2.2.1 Het concept en werking van het herziene hiërarchische model
Volgens het herziene hiërarchisch model van Kroll en Stewart moet er een onderscheid gemaakt worden tussen twee types van woordrepresentaties: het lexicale en het conceptuele. Aan het lexicale niveau wordt de vorm van woorden toegeschreven, terwijl aan het conceptuele de betekenis wordt gelinkt. Op het lexicale niveau wordt een onderscheid gemaakt tussen L1 en L2. Er is dus een onafhankelijk lexicon voor iedere taal, maar deze zijn niet fysiek gescheiden van elkaar. Er wordt aangenomen dat het lexicon van L1 groter is dan die van L2 omdat sprekers meer woorden kennen in de moedertaal dan in de tweede taal. Het conceptuele level wordt daarentegen gedeeld door beide talen. Dit wil zeggen dat de betekenis van woorden gedeeld wordt en toegankelijk is vanuit de beide talen. (Zie bijlage 1) (Brysbaert 2010: 359)
Het meest belangrijke kenmerk van het herziene hiërarchische model, is de interactie tussen de verschillende componenten. Kroll en Stewart (1994) verenigen twee voorgaande modellen in hun visie over tweetaligheid om een zo compleet mogelijk beeld te verkrijgen. Dit is een combinatie tussen nieuwe woorden die begrepen worden door directe lexicale associatie  en L2 woorden die meteen begrepen worden door het conceptuele systeem. In het herziene hiërarchisch model zijn beide connecties in werking maar met verschillende sterkte voor L1 en L2. Zo zijn de verbindingen tussen L1 en het conceptuele systeem sterker dan tussen L2 en de betekenis van de woorden. Daarbij komt dat de lexicale associaties van L2 naar L1 sterker zijn dan van L1 naar L2 omdat een L2 taal vaak wordt aangeleerd via vertalingen naar de moedertaal. Deze interacties kunnen over de tijd heen veranderen omdat de taalgebruiker meer bedreven wordt in de L2 en L1 niet meer hoeft te gebruiken om de betekenis van woorden te begrijpen.
2.2.2 Bewijs tegen herziene hiërarchisch model
Hoewel het herziene hiërarchisch model van Kroll en Stewart veel heeft bijgedragen op vlak van het begrijpen van tweetaligheid heeft Brysbaert (2010: 360-366) enkele bedenkingen. Ten eerste is er een probleem met het idee van gescheiden lexicons en taalspecifieke toegang; ten tweede geloven Brysbaert en collega’s niet dat woordherkenning en vertaling alleen maar simpele overeenkomsten zijn tussen woorden; en ten derde denken onderzoekers dat het herziene hiërarchisch model het verband tussen het woord en de betekenis ervan bij nieuwe L2 woorden onderschat. 
Een eerste probleem met het herziene hiërarchisch model is dat er zeer weinig bewijs is voor gescheiden lexicons voor L1 en L2. Er komen steeds meer bewijzen dat L1 en L2 een lexicon delen en dat lexicale L1 representaties de herkenning van L2 beïnvloeden en andersom. (Brysbaert 2010: 362) Om dit aan te tonen onderzochten Spivey en Marian (1999) of er een interferentie effect optreedt tussen verschillende talen. Dit zou het bewijs leveren tegen het idee van de gescheiden lexicons en taalspecifieke toegang in auditieve woordherkenning. Het interferentie effect veronderstelt dat als een klank uitgesproken wordt, alle woorden met die beginklank geactiveerd worden. Het aantal woorden vermindert dan als er meer informatie binnenkomt tot er maar één mogelijkheid overblijft, wat dan het uniciteitspunt heet  (Brysbaert 2010: 362). Spivey en Marian (1999) onderzochten of dit effect ook tussen de moedertaal en de tweede taal plaatsvindt. Ze gaven aan Russisch-Engelse tweetalige mensen de volgende Russische instructie: “Poloji marku nije krestika” (Spivey 1999: 282). Dit betekent in het Engels: “Put the stamp below the cross” (Spivey 1999: 282). Op een tafel lagen verschillende voorwerpen zoals een postzegel (stamp) en een markeerder (marker in het Engels en flomaster in het Russisch). De onderzoekers ontdekten dat de Russische kandidaten vaak eerst even naar de “marker” keken voor de “marku” (postzegel) op de juiste plaats werd gelegd. Hieruit kan geconcludeerd worden dat beide woorden van de verschillende lexicons op hetzelfde moment geactiveerd worden. Dit is dus een bewijs tegen gescheiden lexicons en tegen taalspecifieke toegang van woorden. Een ander onderzoek door Dijkstra, Timmermans en Schriefers (2000) gaf bewijs tegen taalspecifieke toegang in visuele woordherkenning. Ze gaven Nederlands-Engelse tweetalige personen een go/no-go task; dit wil zeggen dat de proefpersonen op een knop moesten duwen als het woord op het scherm een Engels woord was. Als het een Nederlands woord is moesten ze wachten tot het volgende woord op het scherm kwam. De onderzoekers waren vooral geïnteresseerd in de zogenaamde homografen. Dit zijn woorden die zowel in het Nederlands als in het Engels voorkomen maar een andere betekenis hebben, zoals bijvoorbeeld “brand”. Dijkstra en medewerkers (2000) ontdekten dat de deelnemers voor een eenduidig Engels woord minder tijd nodig hadden om te beslissen of het een Engels woord was dan bij de homografen. Als het mogelijk was om een bepaalde taal te onderdrukken, en dus taalselectief te werk te gaan, zou er geen verschil mogen zijn tussen de Engelse woorden en de homografen omdat de verwarring van de Nederlandse betekenis er niet zou zijn. Er is dus geen sprake van taalselectieve toegang bij tweetalige personen. (Dijkstra 2000)
Een tweede probleem in het model volgens Brysbaert en collega’s (2010: 365-366) is dat Brysbaert en collega’s niet geloven dat woordherkenning en vertaling alleen maar simpele overeenkomsten zijn tussen woorden. Een voorbeeld hiervan zijn abstracte woorden die in andere contexten een verschillende betekenis hebben, bijvoorbeeld het woord “bank”. Deze woorden hebben een andere vertaling nodig, afhankelijk van het gebruik. Duyck (2005) onderzocht dit in een experiment met Nederlands-Engels tweetalige studenten. De deelnemers moesten op een knop drukken als ze dachten dat het woord op het scherm een woord was, Dit is een variant op de lexicale decisie taak. Als het een niet-woord is dan moesten ze wachten tot het volgende woord op het scherm kwam. Duyck toonde aan dat de herkenning van de woorden, zowel in L1 en L2, vergemakkelijkt werd door masked primes . Als de masked primes pseudohomofonen (bijvoorbeeld “ruch” van rug) of vertalingen zijn (bv “rug” van tapijt) dan gaat de herkenning van het woord sneller. Deze bevindingen wijzen op taalonafhankelijke activatie van fonologische representaties bij tweetalige personen. Dit laat ook zien dat woordherkenning niet zomaar simpele overeenkomsten zijn tussen woorden maar dat er veel meer bij komt kijken. (Duyck 2005: 1340)
Ten slotte denken onderzoekers dat het herziene hiërarchisch model de betekenis van nieuwe L2 woorden onderschat. Volgens dit model leren we nieuwe termen aan door eerst een vertaling te maken via L1, en als we dan later meer bedreven zijn in die taal gaat er een link ontstaan tussen L2 en de betekenis die in onze hersenen zit. Duyck en Brysbaert (2004) hebben dit onderzocht door gebruik te maken van getallen. Kleine getallen worden sneller gelezen (bijvoorbeeld 1 of 4) dan grotere getallen (9 of 12). De onderzoekers vroegen zich af of dit effect zich ook zou voordoen bij het vertalen van cijfers, zowel van L1 naar L2 als omgekeerd. Het bleek dat kleine cijfers sneller konden worden vertaald. Belangrijker is het opvolgende experiment dat uitgevoerd is. Als L2 werd een nieuw aangeleerde taal gebruikt. Deze nieuwe nummers werden een uur voor de test aangeleerd. Nog steeds waren de bevindingen dat grote nummers trager werden vertaald. Daaruit kunnen de onderzoekers veronderstellen dat wanneer er een overlapping is in betekenis tussen L1 en L2, dat de nieuwe L2 woorden niet via lexicale connecties worden geleerd maar via de betekenis van de woorden. (Brysbaert 2010: 366) Dus, het herziene hiërarchisch model veronderstelt dat nieuwe woorden eerst aangeleerd worden via de vertaling van L1. Dit onderzoek toont aan dat dit niet het geval is, nieuwe woorden worden ook aangeleerd via de betekenis van de nieuwe term. 
3. Bilingual interactive activation model (BIA+)
Volgens Brysbaert (2010: 368) is het niet duidelijk hoe het herziene hiërarchische model van Kroll en Stewart aangepast kan worden aan de extra informatie die er de laatste jaren bijgekomen is. Omdat de aanpassing van het herzien hiërarchische model veel te ingewikkeld zou zijn kwamen Dijkstra, Van Heuven en Grainger (1998) op het idee een nieuw model te ontwikkelen, het Bilingual Interactive Activation model, BIA (zie bijlage 2) (Brysbaert 2010: 368). Snel nadien beseften ze dat dit model te gelimiteerd was om tweetaligheid te beschrijven. Daarom ontwikkelden Dijkstra en Van Heuven (2002) een nieuw model, BIA+ (zie bijlage 3). De belangrijkste verandering tegenover de vorige modellen is dat er hier geen sprake is van gescheiden lexicons. Ook is er interactie tussen L1 en L2 op alle niveaus van de taalverwerking. Dus het idee van taalspecifieke toegang is niet meer aanwezig. De volgende aanpassing die gemaakt moet worden is om het model aan te passen zodat het ook gebruikt kan worden voor meertaligheid. Maar dit is nog minder onderzocht en zal dus nog veel tijd in beslag nemen. (Brysbaert 2010: 369)
4. Conclusie 
Hoewel de onderzoeken naar tweetaligheid de laatste jaren zeer frequent zijn geworden en er steeds meer nieuwe dingen worden ontdekt, is het nog niet mogelijk een model te ontwikkelen dat de hele tweetaligheid kan bevatten. Kroll en Stewart (1994) hebben samen met hun herziene hiërarchische model een eerste poging gedaan om het fenomeen van tweetaligheid uit te leggen. Verder onderzoek heeft echter uitgewezen dat er een paar onvolkomenheden in het model zitten die niet zomaar op te lossen zijn. Daarom ontwikkelden Van Heuven en collega’s BIA. Zeer snel werd er aangevoeld dat ook dit model niet voldoende kon zijn om alles te kunnen bevatten. Om die reden werd dan BIA+ ontwikkeld, een verbeterd model ten opzichte van BIA. De toekomst zal moeten uitwijzen of BIA+ in staat is kritiek te weerstaan en nieuwe bevindingen te incorporeren. Wat de toekomst zal brengen is nog niet duidelijk, maar wat wel vast staat is dat de ontwikkelingen van modellen over tweetaligheid nog lang niet gedaan is. Het is eerder zo dat de eerste stap juist 