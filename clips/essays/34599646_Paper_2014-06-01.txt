1.	Inleiding

Maandenlang kijken ouders uit naar het eerste woord van hun kind. Die eerste mijlpaal in het jonge leven van een peuter lijkt vanzelfsprekend, maar is in werkelijkheid afhankelijk van vele factoren. De taalverwerving van een kind is geen automatisch proces, maar een ingewikkelde wisselwerking tussen omgeving en kind. Het is dan ook niet verwonderlijk dat er bij sommige kinderen problemen kunnen optreden in dit proces, die later kunnen leiden tot taalstoornissen. Deze paper focust op het doorsnee verloop van de taalontwikkeling bij Nederlandstalige kinderen. Uiteraard treden er individuele verschillen op in de taalontwikkeling van kinderen, hier gaan we dan ook verder op in.

Verder proberen we te achterhalen welke ontwikkelingen zich voordoen in de zogenaamde vroeg-linguale fase. Die fase bestaat uit verschillende kleine fasen die elk een belangrijke stap in de taalontwikkeling van kinderen vormen. 

De concrete voorbeelden zijn vooral afkomstig uit onderzoek van Schaerlaekens, Schaerlaekens en Gillis en Goorhuis-Brouwer. Hun onderzoek gaat o.a. dieper in op de fonologische aspecten van kindertaal. Deze paper beschrijft de fonologische kenmerken die specifiek in de vroeg-linguale fase optreden, in welke volgorde kinderen fonemen verwerven en op welke leeftijd dit fenomeen zich in het algemeen voordoet. Ten slotte bekijken we ook hoe de fonologie van de eerste woorden eruitziet.




2.	De vroeg-linguale fase (één jaar tot twee en een half jaar)

De vroeg-linguale fase, die gemiddeld begint rond het eerste levensjaar, vormt een erg belangrijke stap in de taalontwikkeling van het kind. De omgeving merkt de intrede van deze fase zeer makkelijk op doordat het kind de eerste stappen zet naar een ‘echte taal’. In de periode voor de vroeg-linguale fase maakt het kind alleen maar gebruik van brabbelgroepjes om zich uit te drukken. Wanneer het kind de leeftijd van ongeveer één jaar bereikt, maakt het de overstap van brabbelen naar volwaardige woorden. Later in de vroeg-linguale fase combineert de peuter deze eerste woorden tot korte, eenvoudige zinnetjes. Hoewel het brabbelen ook al een expressieve functie had, is er toch een belangrijke evolutie in de vroeg-linguale fase. Het kind maakt de overstap van pre-symbolisch taalgebruik naar symbolisch taalgebruik. (Schaerlaekens & Goorhuis, 1994,  p. 48)

In de pre-symbolische fase beseffen kinderen niet dat taal verwijst naar een actie of element in de werkelijkheid. Hun emotionele belevingen sturen hun brabbelen. Het gebrabbel van het kind is op dat moment een uiting van zijn zintuigelijke ervaringen en gevoelens. Het taalgebruik dat het kind opvangt van zijn omgeving, beschouwt het als een natuurlijk en noodzakelijk element uit zijn bestaanswereld. Wanneer de vroeg-linguale fase intreedt, maakt de peuter de stap naar een symbolische fase in het taalgebruik. Vanaf dit moment beseft het dat woorden verwijzen naar elementen uit de buitentalige werkelijkheid. In de pre-symbolische fase had de taal enkel een uitdrukkings- en aanspreekfunctie, maar in de symbolische fase krijgt de taal nu ook een verwijzende functie. (Schaerlaekens & Goorhuis, 1994, p.49)

De vroeg- linguale fase bestaat uit drie kleinere fasen: de éénwoordfase, de tweewoordfase en de meerwoordfase. Hier volgt een kort overzicht.

2.1	De éénwoordfase (één jaar tot achttien maanden)

In de éénwoordfase verschijnen de eerste woordjes van het kind. Er wordt gesproken van het eerste woord vanaf het moment dat het kind een vaste referentiële betekenis geeft aan elementen uit de werkelijkheid. In de periode voor de eerste woordjes gebruikt het kind al expressieve brabbelgroepjes. Die brabbelgroepjes kent het kind steeds vaker toe aan een vast element en uiteindelijk evolueren ze zo tot echte woorden. (Schaerlaekens & Goorhuis, 1994, p.49)

De overgang van brabbelgroepjes naar volwaardige woorden kan zeer geleidelijk verlopen, maar ook erg plots. Er zijn kinderen die haast onopgemerkt overschakelen van gebrabbel naar woordgebruik en bij anderen volgt er een plotselinge omkeer. Bij kinderen waarbij het taalgebruik bruusk verandert, volgt er na de periode van de brabbelgroepjes een interval van relatieve stilte. Na die periode beginnen begint ook hun weg naar de eerste zin. (Schaerlaekens & Goorhuis, 1994, p. 49)

In de voorbereidingsperiode van de eerste woordjes maken kinderen gebruik van zogenaamde protowoorden. Die woorden zijn geen brabbelgroepjes meer, maar ook nog geen volmaakte woorden. Meestal bestaat de verzameling protowoorden van een kind uit ongeveer drie woorden, maar het kan ook oplopen tot negen protowoorden. Hoe meer het kind gebruikmaakt van een bepaald protowoord, hoe meer het de omgeving opvalt dat er bepaalde elementen uit de volwassentaal in voorkomen. Bijvoorbeeld: to voor auto, din voor drinken. (Schaerlaekens, 2008, p.105) De protowoorden evolueren zo tot het eerste woord van een kind. 

In de éénwoordfase vindt bij sommige kinderen ook de zogenaamde woordenschatexplosie plaats. De meningen zijn zeer uiteenlopend wat betreft de aanvang van deze woordenschatexplosie. In het onderzoek van Schaerlaekens en Gillis (1987) zijn twee voorbeelden terug te vinden: bij het ene kind begint de woordenschatexplosie vanaf vijftien maanden, bij het andere pas vanaf twintig maanden. De woordenschatexplosie vindt dus ook soms plaats in de volgende fase: de tweewoordfase.


2.2	De tweewoordfase (achttien maanden tot twee jaar)

Geleidelijk maakt het kind de overstap van de éénwoordfase naar de tweewoordfase. Die fase is nauw verbonden met de eerder vernoemde woordenschatexplosie. Vanaf het moment dat het vocabularium van het kind begint uit te breiden, gaat het kind deze woorden combineren. In deze tweewoordfase, die gemiddeld plaatsvindt rond achttien maanden, gaat het kind vaak (maar niet altijd) gebruikmaken van tweewoordzinnen. 

De volgorde van de woorden baseert zich op volwassentaal. Het kind krijgt in deze fase meer inzicht in de taal van volwassenen en betekenisrelaties. Het maakt gebruik van een actieve syntaxis, die vooral informatie overneemt uit de pauzes, intonatie en accenten van volwassen taalgebruikers. Ondanks het feit dat het kind enkel tweewoordzinnen gebruikt om zich uit te drukken, is het toch al in staat gecompliceerde ideeën weer te geven. Langzaam evolueren de tweewoordzinnen naar nog complexere zinnen: de meerwoordzin. (Schaerlaekens, 2008, p. 113)

2.3	De meerwoordfase (twee jaar tot twee en een half jaar)

Het kind gaat geleidelijk meer woorden toevoegen aan de tweewoordzinnen. Uit onderzoek  van Professor Schaerlaekens en Goorhuis in 1994 blijkt dat de meeste kinderen rond de gemiddelde leeftijd van twee jaar gebruikmaken van meer dan twee woorden om een zin te vormen. Ook die fase ontstaat door een wisselwerking tussen omgeving en kind. Wanneer het kind een tweewoordzin gebruikt, zal de ouder meestal reageren met een meerwoordzin. Kinderen nemen een voorbeeld aan die meerwoordzinnen en gaan ze langzamerhand ook gebruiken. 

De meerwoordzin vormt het laatste stadium van de vroeg-linguale fase. Uiteraard is het taalgebruik van het kind rond zijn tweede levensjaar nog niet volmaakt. De tweejarige peuter gebruikt nog geen werkwoordsvervoeging en vervoegt nog geen zelfstandige naamwoorden. Toch beschikt het kind al over een handig communicatiemiddel dat het verder kan uitbouwen tot (bijna) volmaakt taalgebruik. (Schaerlaekens, 2008, p.119)

3.	Fonologische ontwikkelingen in de vroeg-linguale fase

3.1	Een fonologisch bewustzijn

In het stadium voor de vroeg-linguale fase, is het kind zich al bewust van fonemen. Het kind is bij het gebruik van brabbelgroepjes al in staat fonemen te herkennen en combinaties van fonemen te gebruiken. Er is dan ook een grote continuïteit tussen de fonologie van de brabbelgroepjes en de eerste woorden van het kind. Dat fonologisch bewustzijn zal volgens Professor Schaerlaekens en Goorhuis (1994) in de vroeg-linguale fase alleen maar toenemen. Dat blijkt uit verschillende opvallende fenomenen die we opmerken bij kindertaal in de vroeg-linguale fase.

Het kind zal zichzelf meer en meer verbeteren wanneer het fonemen fout uitspreekt of vergeet uit te spreken. Het zal het woord correct herhalen en hierbij vaak overduidelijk articuleren. (Schaerlaekens & Goorhuis, 1994, p.59)

‘noustie bete. Hij’s bete, ja! Hij is beeeterr!’
(Schaerlaekens & Goorhuis, 2008)

Het kind verbetert niet alleen zichzelf. Wanneer de volwassene een fonologische fout van het kind herhaalt, zal het kind ook de volwassene verbeteren. Dit heet het tum-fenomeen (Butler 1980). 

Volwassene: ‘Hoe heet jij?’
Bram: ‘Blam’
Volwassene: ‘Blam?’
Bram: ‘Nee Blam!’
(Schaerlaekens & Goorhuis, 2008)


Het fonologisch bewustzijn van jonge kinderen ontstaat door een combinatie van de verwerving van foneemcontrasten en de combinatorische eigenschappen van fonemen die het kind aanleert. De ontwikkeling van het fonologisch bewustzijn zal later zorgen voor betekenisonderscheid en productie van volwaardige woorden. (Schaerlaekens & Goorhuis, 1994, p. 95)

3.2	Volgorde van de verworven fonemen volgens leeftijd

3.2.1	individuele verschillen

Er bestaat geen sluitend antwoord op de vraag wanneer kinderen fonemen aanleren en in welke volgorde dat gebeurt. Uiteraard treden er individuele verschillen op wat betreft de leeftijd waarop een kind bepaalde fonemen verwerft. Onderzoekers kunnen dus enkel een gemiddeld model weergeven.

Er zijn niet enkel verschillen tussen kinderen wat betreft leeftijd waarop een kind een foneem oppikt, maar ook qua voorkeur voor bepaalde klanken en woordvormen. Het kind neemt vooral woorden over uit zijn omgeving die passen bij zijn voorkeur. (Schaerlaekens & Gillis, 1987, p. 69)

3.2.2	Algemene overeenkomsten in de volgorde van de foneemverwerving

Globaal gezien verwerven de meeste kinderen alle klinkers of vocalen in de vroeg-linguale periode. Ook de tweeklanken of diftongen neemt het in deze fase op in het taalgebruik. De medeklinkers of consonanten zijn voor het kind moeilijker om aan te leren, maar verschijnen meestal toch voor de leeftijd van drie jaar.. Toch worden er nog vele fouten gemaakt bij de uitspraak van deze klanken. Pas later zullen kinderen het gebruik van de medeklinkers perfectioneren. (Schaerlaekens, 2008, p. 125)

Een belangrijk onderzoek naar de volgorde van foneemverwerving bij Nederlandstalige kinderen is dat van Beers (1995). Hij onderzocht tien kinderen tussen de 15 maanden oud en 4 jaar oud. Volgens dit onderzoek is een foneem pas verworven wanneer de helft van de onderzochte kinderen het in 75 procent van de gevallen correct gebruikt. Hieronder ziet u een schematisch overzicht van de verwervingsvolgorde van klinkers. (Beers 1995)

Leeftijd 	Klinkers 
1;3 - 1;8 	ie i oe e aa 
1;9 - 1;11 	oa 
2;0 - 2;2 	ee oo 
2;3 - 2;5 	
2;6 - 2;8 	
3;0 - 3;2 	u 
Later verworven 	eu uu 
Tabel : verwervingsvolgorde van de klinkers (Beers, 1995)
Uit dit onderzoek is gebleken dat kinderen klinkers al erg vroeg verwerven. Maar ook wat betreft medeklinkers waren er enkele opvallende overeenkomsten tussen de kinderen. Zo viel het erg op dat de medeklinkers eerst opduiken aan het begin van een woord. Pas later verschijnen er medeklinkers aan het einde van een woord en pas daarna in het midden. (Schaerlaekens, 2008, p.126)




3.3	De fonologische kenmerken van de eerste woorden

Uit onderzoek is gebleken dat de fonologische ontwikkelingen zich afspelen op woordniveau. Zoals eerder gezegd beschikt het kind over enkele voorkeursfonemen die het eerder zal gebruiken en verwerven dan andere fonemen. Het is dan ook vanzelfsprekend dat het kind zijn woordkeuze hieraan zal aanpassen en vooral woorden gaat gebruiken die bestaan uit de voorkeursfonemen van het kind. (Schaerlaekens & Gillis, 1987, p. 69)

Wat ook opvalt, is dat de fonologie van de eerste woorden niet alleen erg verschilt bij verschillende kinderen, maar ook bij één kind. Het kind zal een woord nog op verscheidene manieren uitspreken. Dit is niet alleen te wijten aan het feit dat het kind nog niet beschikt over voldoende controle over de articulatoren , maar ook aan het feit dat een kind een foneem niet perfect leert beheersen wanneer het afzonderlijk voorkomt. Hieruit blijkt nogmaals dat het verwerven van fonemen gebeurt aan de hand van woorden. (Schaerlaekens & Gillis, 1977, p.69)

4.	Besluit

Uit deze paper is gebleken dat er geen sluitend antwoord bestaat op de vraag op welke leeftijd kinderen welke fonemen verwerven. Ook de fonologie van de eerste woorden verschilt sterk van peuter tot peuter. Wel zijn er grote overeenkomsten tussen kinderen wat betreft de ontwikkeling van de fonologie in de vroeg-linguale fase. Onderzoek naar dit onderwerp is noodzakelijk omdat we zo vroegtijdig kunnen opmerken wanneer een kind aan een taalstoornis lijdt. Maar er is geen reden tot overhaaste diagnoses wanneer een kind een foneem niet op de gemiddelde leeftijd verwerft. 

Sinds de jaren 1960 hebben veel taalkundigen en ontwikkelingspsychologen zich toegespitst op de ontwikkeling van kindertaal. Onze kennis hierover is dus in grote mate gegroeid. Toch zijn er nog enkele onontgonnen gebieden waarover nog maar weinig informatie bekend is. Zo is er binnen het gebied van de fonologie nog niet veel bekend over de verwerving van tweeklanken. Veel onderzoeken en hun voorbeelden zijn verouderd. Er is dus dringend nood aan verder onderzoek dat gedetailleerd ingaat op de (fonologische) taalontwikkeling van Nederlandstalige kinderen.




























