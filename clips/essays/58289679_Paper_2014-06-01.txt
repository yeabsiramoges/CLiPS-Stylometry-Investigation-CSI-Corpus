INLEIDING
Vijftig jaar geleden sloot België een akkoord met Marokko en Turkije om de immigratie van arbeiders te vergemakkelijken. In die halve eeuw is het aantal inwoners van Marokkaanse of Turkse afkomst in België aanzienlijk gestegen. Deze bevolkingsverandering heeft ook een aantal maatschappelijke debatten opgewekt. Vooral Noord-Afrikaanse jongeren genieten over het algemeen een lagere sociale status. Hun afkomst linken mensen maar al te vaak aan jeugddelinquentie, slechte schoolresultaten en een gebrekkige beheersing van de Nederlandse taal. Juist die schijnbaar gebrekkige taalbeheersing kaart deze paper aan. Is het wel zo dat deze Marokkaanse jongeren het Nederlands nog niet voldoende onder de knie hebben ? Of is de substandaardtalige variant die ze spreken slechts een manier om zich te onderscheiden op basis van hun afkomst?
1. ETNOLECTEN
Een etnolect is een soort dialect dat afwijkt van de standaardtaal en al haar dialecten op een manier die kenmerkend is voor een bepaalde etnische groep. Uiteraard is er geen eenduidige grens die bepaalt vanaf wanneer een taalvariant een etnolect is, net zoals regiolecten niet zijn onderverdeeld naargelang de exacte regionale grenzen. Het gaat om een continuüm binnen de taal. Een taal is dus niet precies af te bakenen. Zo is het ook moeilijk om mensen die afkomstig zijn van hetzelfde land allemaal hetzelfde dialect toe te schrijven. De term ‘etnolect’ brengt verschillende moeilijkheden met zich mee, die aan het eind van dit hoofdstuk aan bod komen. Eerst kaderen we het begrip en passen we het toe op de situatie van Vlaams-Marokkaanse jongeren in Vlaanderen.
1.1 DEFINITIE VAN DE TERM
In het begin van de jaren tachtig introduceerden de Amerikaanse taalwetenschappers Carlock en Wölck voor het eerst het begrip etnolect (1981). Ze onderzochten het soort Engels dat Europese immigranten in Buffalo spraken en kwamen tot een andere conclusie dan linguïsten voor hen. Carlock en Wölck stelden namelijk vast dat het soort Engels dat deze groep immigranten sprak niet per definitie fout was. Hun variatie was weliswaar verschillend van de standaardtaal, maar niet op een manier die indiceerde dat ze de Engelse taal niet beheersten. Volgens de linguïsten Carlock en Wölck (1981) was het verschil in intonatie, taalgebruik en fonologie eerder te wijten aan het feit dat ze een afzonderlijke groep wilden vormen, die duidelijk losstond van de plaatselijke autochtonen. De verschillen in taalgebruik droegen bij tot het creëren van een eigen identiteit, gebaseerd op hun afkomst.
Een etnolect ontstaat uit een verzameling talige eigenschappen van verschillende oorsprong. Zo nemen tweedetaalsprekers vaak woorden van de oorspronkelijke moedertaal over en integreren ze in de nieuwe taal. Maar ook de fonologie van de tweede taal ondergaat aanpassing als bepaalde klanken niet voorkomen in de moedertaal. Daarnaast zien velen bepaalde grammaticale fouten als typerend voor een  specifieke etnische groep (Cornips, 2008). 
Deze paper spitst zich toe op de variant van het Nederlands die jongeren van Marokkaanse afkomst spreken. Kenmerkend aan deze variant is, onder andere, de intonatie. Het Arabisch en de Berbertalen uit Marokko, hebben een intonatie die sterk verschilt van het Nederlands. Deze zangerige manier van spreken behouden mensen van die afkomst vaak wanneer ze Nederlands spreken (Jaspers, 2008).
1.2 PROBLEMATIEK ROND DE TERM ‘ETNOLECT’
Het is belangrijk om, zoals Jasper (2008) stelt, een kanttekening te maken bij het gebruik van de term ‘etniciteit’. De meeste sociolinguïstische onderzoeken van deze aard gebruiken het begrip als aanduiding voor mensen die te groeperen vallen op basis van hun land van herkomst. Dit heeft echter problematische consequenties. Het gevaar bestaat dat taalkundigen gemakshalve de sociale achtergronden van individuen negeren om veralgemeningen te kunnen maken die misschien niet stroken met de realiteit. Deze realiteit is  veel gecompliceerder dan zij zou lijken door een overkoepelende term als ‘etniciteit’ te gebruiken. Turken en Marokkanen hebben bijvoorbeeld een verschillende culturele achtergrond en taal. Daarnaast is, volgens Jaspers (2008,) etniciteit geen factor die voldoende stabiel is om op zich taalkeuzes te bepalen. Toch kunnen we een dominante variant herkennen in het taalgebruik van bepaalde etnische groepen, ook al is die niet volledig homogeen. Er schijnt dus een systematiek te schuilen achter dit taalgebruik. Om die te kunnen analyseren en bespreken, moet er binnen het veld van sociolinguïstiek een betekenisvolle term zijn. De benaming is dus nuttig voor taalwetenschappers, als ze zich bewust zijn van de beperkingen van het begrip.
2. ETNOLECTEN IN GEBRUIK
Het Nederlands van een migrant van de eerste generatie, vertoont afwijkingen die te wijten zijn aan het overnemen van een taal op latere leeftijd. Maar de tweede generatie spreekt al over het Nederlands als de taal die ze het beste spreken (Jaspers, 2008 ; Mercelis, 2012). Toch identificeren moedertaalsprekers bepaalde taalfouten met een bepaalde etnische groep. Hiervan zien we in dit hoofdstuk een voorbeeld. Daarna zal uit onderzoek blijken dat deze associatie niet zonder reden is. 

2.1 GEBREKKIGE TWEEDETAALVERWERVING VS. IDENTITEITSVORMING
Mensen leren taal op verschillende manieren. Vaak treden daarbij dezelfde fouten op. Volgens van Alphen (1981) is een vaak voorkomende fout bij taallerende kinderen de overgeneralisatie van bepaalde vormen. Dit is het gebruiken van substantieven of morfologische uitgangen in zinsstructuren waarin ze niet passen. Van Alphen stelt dat het kind de “volle betekenis” (1981, p. 7) van het woord nog niet vat en het daarom nog niet altijd juist gebruikt.
Volwassenen die een nieuwe taal leren hebben hier ook moeilijkheden mee. Cornips (2008) bespreekt de overgeneralisatie van het lidwoord ‘de’. Dit is volgens haar een typische fout van tweetalige sprekers van het Nederlands die de systematiek achter de taal nog niet helemaal beet hebben. Het lidwoord ‘de’ komt meer voor dan ‘het’, dus is het bijna logisch om het vaker te gebruiken. De kans dat het lidwoord juist is, is groter. Deze overgeneralisatie-fout beperkt zich niet tot Turkse of Marokkaanse sprekers. Cornips (2008) stelt vast dat ook Engelstalige immigranten lidwoorden op deze manier verkeerd gebruiken. Het verschil bestaat erin dat veel mensen deze fouten bijna uitsluitend associëren met Marokkaanse immigranten. Zo observeert Cornips (2008) twee Nederlandse tieners die Turkse en Marokkaanse jongeren stereotyperen door hun taalgebruik, met name de overgeneralisatie van het lidwoord. In de fragmenten van Cornips (2008) zeggen de ondervraagden bijvoorbeeld “die ding” (p.116) en “deze bandje” (p. 116) of “die mes” (p. 117) als ze jonge Marokkanen of Antillianen nadoen.
Het is echter overhaast om hieruit te besluiten dat jongeren zo door hun etnische afkomst gehinderd zijn dat ze niet anders kunnen dan lidwoorden verkeerd te gebruiken. Cornips (2008) stelt dat het initieel wel om een fout gaat, maar dat velen deze na verloop van tijd zullen associëren met een bepaalde groep waartoe ze willen behoren. Het verkeerde gebruik van lidwoorden maakt dan deel uit van het taalgebruik van deze groep. Dit taalgebruik ontwikkelt zich tot een etnolect; niet met fouten tegen het Standaardnederlands, maar simpelweg met andere regels.
Etnische achtergrond speelt dus wel degelijk een rol in de verwerving van taal. Maar deze invloed komt niet noodzakelijk voort uit onoverkomelijke beperkingen die immigranten ondervinden bij het leren van de nieuwe taal. Onderzoek heeft uitgewezen dat veel van deze tweedetaalsprekers wel degelijk de verschillende variaties kunnen hanteren naargelang de situatie. Het volgende hoofdstuk gaat in op veldwerk rondom het Nederlands van Marokkanen en Turken en hun taalgebruik in context. 
2.2 EXTRA-TALIGE DOELEINDEN VAN TAALVARIATIES
Nortier en Dorleijn (2008) merken op dat het inzetten van taalvarianten niet altijd onbewust gebeurt. Zo zijn er verschillende externe processen en situaties die veranderingen in taalgebruik of register kunnen teweegbrengen. 
In 2012 bestudeerde Mercelis een corpus dat het taalgebruik weergaf van een groep Antwerpse meisjes van verschillende afkomst. Daaruit stelde ze vast dat de meisjes, tegen de stereotiepe gedachte in, wel het Standaardnederlands beheersten. De meisjes die Mercelis bestudeerde, waaronder enkele Marokkaanse, hanteerden een ‘juistere’ uitspraak en gepastere woordkeuze met komische doeleinden. Zo probeerden ze elkaar aan het lachen te brengen door populaire Belgische nieuwsankers na te doen. Ze maakten duidelijk dat ze ermee spotten door overdreven Algemeen Nederlands te spreken. Op de vraag van Mercelis waarom dat juist grappig is, antwoordde een van de meisjes dat ze deze uitspraak niet vinden passen bij Marokkaanse jongeren want zij zijn nu eenmaal niet zo actief bezig met school (2012). Verder in het interview, maakt een van de meisjes duidelijk dat ze het Algemeen Nederlands wel associeert met een succesvolle carrière. Zo heeft haar zus haar hogere studies afgerond en spreekt ze “Algemeen Nederlands à volonté” (Mercelis, 2012, p. 159).
Mercelis (2012) concludeert hieruit dat deze allochtone meisjes wel degelijk weten wat voor rol de verschillende taalvarianten hebben in de Belgische samenleving en zich daar ook naar kunnen gedragen. Ze weten niet alleen wat er speelt op vlak van Vlaamse cultuurfenomenen zoals bijvoorbeeld televisieprogramma’s, maar beheersen ook de passende registers en weten ze aan te wenden in gepaste contexten.
Ook Jaspers (2005) stelde uit veldwerk vast dat Marokkaanse jongens verschillende taalvariëteiten naar hun hand zetten om perlocutionaire redenen. Zo merkte hij op dat ze het Algemeen Nederlands toepassen om “belachelijk te doen”. Verder, zo zegt Jaspers, tonen ze door het gemak waarmee ze alterneren tussen talige varianten aan dat ze wel degelijk de linguïstische competenties bezitten waar velen aan twijfelen. Het oprecht aanwenden van het Algemeen Nederlands zou echter niet passen bij het stoere imago dat vele van deze jongeren zich willen toe-eigenen (Jaspers, 2008).
Volgens Jaspers (2008) wenden Vlaams-Marokkaanse jongeren ook het dialect van een bepaalde regio aan, om een komisch effect te verkrijgen. Jaspers ondervond ook dat de Vlaams-Marokkaanse jongens die hij interviewde, hun eigen taalvariant een hogere waarde toeschreven dan het Antwerpse dialect gesproken door hun Vlaamse klasgenoten. Het dialect zou te ver af staan van het Standaardnederlands en dus kwalificeren ze het als “slecht Nederlands” (Jaspers, 2008, 95).
Zoals de voorbeelden hierboven aangeven en zoals ook duidelijk werd in het werk van Nortier (2008), is het bestuderen van etnolecten vooral interessant bij jongeren. Zij vormen namelijk de tweede generatie immigranten en hebben het Nederlands op school geleerd, naast hun moedertaal thuis. Hoewel deze omstandigheden relevant zijn voor studie, vormen zij, paradoxaal genoeg, ook een hindernis. Het feit dat adolescenten het onderwerp van onderzoek zijn, brengt heel wat sociale implicaties met zich mee. Jongeren zijn, meer dan volwassenen, onderhevig aan sociale druk. Het gevoel dat ze ergens bij moeten horen is voor hen veel intenser. Zo is het bij sommigen van hen moeilijk het onderscheid te maken tussen gebrek aan talige competentie en gewoon ‘stoer doen’.


3. CONCLUSIE
Deze paper heeft getracht onderzoeksresultaten te verzamelen die erop wijzen dat de taalvariant gesproken door Vlaams-Marokkaanse jongeren niet per definitie wijst op een onvolledige taalverwerving. Vele sociolinguïsten komen tot de conclusie dat zogenoemde etnolecten veeleer een representatie zijn van het streven naar groepsvorming op basis van herkomst door een exclusiviteit in taalgebruik. De associatie van taalgebruik met afkomst is het meest uitgesproken bij jongere immigranten. Zij groeien op met de taal die ze vervolgens op hun manier toepassen. De paradox ligt erin dat juist die jongeren een moeilijk  te bestuderen subject vormen, aangezien het onderscheid vaag is tussen waar ze talig competent zijn en waar ze bewust afwijken van het Standaardnederlands in functie van hun imago.
Een tot nu toe minder belicht aspect van dit onderwerp is de overname van etnolect-elementen door jongeren die geen Marokkaanse of Turkse achtergrond hebben. Autochtone jongeren gebruiken in toenemende mate Arabische partikels of uitroepen als tfoe of zeعma (Nortier & Dorleijn, 2008). Of dit voortkomt uit dezelfde theorie die stelt dat taal dient om een gewenste identiteit te bewerkstelligen, en dat bijgevolg de Vlaams-Marokkaanse identiteit de gewenste is, moet verder onderzoek uitwijzen. 
	

