1.	INLEIDING
De geschiedschrijving van de stedelijkheid in de Nederlanden werd lang gedomineerd door Henri Pirenne. Hij zag de markt en de stedelijke economie als aanleidingen van de stedelijke ontwikkelingen; bijgevolg werd de stad in de middeleeuwen vaak vanuit een economisch en politiek standpunt bekeken. (Boone, 2002: 621) Naast deze twee invalshoeken zag Pirenne de stad echter ook als een sociaal gegeven. (Stabel, 1995: 13) Deze drie gegevens zijn vaak de basis van huidige studies over de laatmiddeleeuwse stad, en wil ik ook hier als leidraad gebruiken.
In de middeleeuwen werden de Nederlanden gekenmerkt door een buitengewoon hoge mate van verstedelijking (enkel geëvenaard door Italië), waardoor ze een innoverende en creatieve streek waren. (Stabel, 2006: 77) Deze hoge mate van verstedelijking ging gepaard met een enorme bevolkingsdichtheid, die men echter globaal moet interpreteren en moet nuanceren: er waren zeer dichtbevolkte regio’s en minder dichtbevolkte regio’s, met grotere en kleinere steden. De twee grootse steden die de Zuidelijke Nederlanden domineerden in de late middeleeuwen zijn echter Gent en Brugge. (Prevenier en Boone, 1993: 29)
De enorme bevolkingsdichtheid beïnvloedde de stedelijke ruimte en zorgde ervoor dat de steden van uitzicht veranderden. De architectuur ging zich als het ware aanpassen aan dit demografisch fenomeen. (Calabi, 2004: 13) Ik wil graag ook aandacht schenken aan die veranderende stedelijke ruimte en zal dit doen alvorens de stedelijkheid te bekijken vanuit een sociaal, politiek en economisch standpunt.
 
2.	STEDELIJKHEID IN DE ZUIDELIJKE NEDERLANDEN IN DE LATE MIDDELEEUWEN
2.1.	De stedelijke ruimte in de Zuidelijke Nederlanden in de late middeleeuwen
Stedelijkheid is naast een sociaal, een politiek en een economisch fenomeen ook een ruimtelijk fenomeen, een fysisch gegeven. (Stabel, 1995: 13) Om dit fysisch gegeven in de Zuidelijke Nederlanden in de late middeleeuwen te omschrijven, wil ik de stedelijk ruimte tegenover het niet-stedelijk achterland plaatsen. Dit achterland (het platteland en enkele kleine steden) staat in relatie met de centrale stad via de bevoorrading van de stad door het achterland en via de centrale diensten die de stad voorziet (onder anderen hospitalen, ambachten in de bouwsector en scholen). (Prevenier en Boone, 1993: 30)
We kunnen de (stedelijke) markt zien als de basis van deze relatie tussen de stad en haar achterland, tussen producent en consument. Binnen deze verhouding zouden de steden ‘in de eerste plaats denken aan winstmaximalisatie, en hun greep op het platteland door allerlei institutionele middelen kunstmatig hoog houden.’ (Stabel, 2006: 72) Deze verhouding is echter veranderlijk en Epstein meent dat het groeiende staatsvormingsproces de oorzaak is van een nieuwe relatie tussen de stad en haar achterland. Dit is zeer aannemelijk aangezien het groeiende staatsvormingsproces in de Nederlanden de afbouw van het stedelijk particularisme betekent. (Stabel, 2006: 71-72)
Naast een economische functie heeft deze stedelijke ruimte ook een sociale functie. De stedelijke gebouwen en ruimtes zijn belangrijk in het proces van identiteitsvorming binnen de verschillende sociale klassen en voor het ontstaan van nieuwe denkpatronen. Stabel omschrijft dit als volgt: ‘Door de heel eigen stedenbouwkundige combinatie van private, semi-publieke en publieke ruimtes is de middeleeuwse stad ook een laboratorium van reële en symbolische communicatie tussen de diverse sociale actoren.’ (Stabel, 2006: 74) De rol van stadsmuren, stadspoorten, straten, nutsvoorzieningen en commerciële constructies, is dus afhankelijk van de dialoog tussen de diverse sociale groepen en hun levenswijzen in de stad. Aangezien de verschillende identiteiten van de verschillende sociale groepen worden aangemeten in functie van hun veranderende behoeftes, hebben de gebouwen en ruimtes die daar een belangrijke rol in spelen ook een veranderlijk karakter. Dit zorgt voor een stedelijke ruimte met meerdere lagen waarbij de veranderlijke plaats van de sociale groepen in die ruimte cruciaal is voor de stadscultuur. (Stabel, 2006: 73-74)
Ik wil nog even een citaat van Stabel aanhalen dat het belang van deze ruimte illustreert en ook iets zegt over de strijd die deze stedelijke ruimte met zich meebrengt. ‘Het gevecht om de stedelijke ruimte, binnen en buiten de muren, is er één tussen verschillende spelers en is ook een gevecht op verschillende niveaus en om verschillende strijdpunten. […] het is daarom niet verwonderlijk dat de vorst, de stedelijke overheden, de corporatieve instanties en de economische belangengroepen er alles aan deden om hun positie in de ruimte te bepalen en te versterken.’ (Stabel, 2006: 72) Uit dit citaat blijkt hoe belangrijk de positie is die men inneemt in die stedelijke ruimte. Dat men deze positie zelfs wil verdedigen en versterken, is niet verwonderlijk aangezien de positie binnen de stad cruciaal is voor de sociale status.
2.2.	De stad in de Zuidelijke Nederlanden in de late middeleeuwen
2.2.1.	De sociale verhoudingen
Binnen de sociale verhoudingen zien we dat de stedelijkheid belangrijk is bij het ontstaan van politieke, artisanale, commerciële en culturele middengroepen. Ook is deze stedelijkheid belangrijk bij de totstandkoming van burgerlijke omgangsvormen en mentaliteiten. Stabel beschrijft de rol van de stad hierin als volgt: ‘De stad is de cruciale variabele die de specifieke materiële en immateriële uitingen mogelijk maakt waarin waarden, mentaliteiten, gewoontes en handelingen vorm krijgen, van simpele schijnbaar neutrale dagelijkse praktijken als winkelen en werken tot spontane en georchestreerde uitingen van individuele of groepsemoties.’ (Stabel, 2006: 73) De opkomst van dit stedelijk waardesysteem zorgt volgens Le Goff al bij de overgang van de twaalfde naar de dertiende eeuw voor een verandering van cultuur en mentaliteit. Deze verandering zorgt ervoor dat dit burgerlijk en stedelijk model in de late middeleeuwen het vorstelijke en adellijke model helemaal gaat domineren. De overheden gaan daarentegen druk uitoefenen op het leven van de stedelingen en doen pogingen om hun dagelijks gedrag te sturen en aan banden te leggen. Deze gedragsregulering is echter een bijzonder complex fenomeen, dat niet alleen uitgaat van de vorstelijke of centrale macht, maar ook van de lokale groepen die hun belangen binnen de stedelijke samenleving verdedigen. (Stabel, 2006: 72-73)
Wat de communicatie tussen stedelingen en vorsten betreft, zijn er mechanismen om deze vlot te laten verlopen. Belangrijk hierbij zijn de stedelijke en adellijke bemiddelaars die als sturende factoren optreden. Concreet verloopt de communicatie grotendeels via rituelen (ceremonieën zoals manifestaties, optochten, processies, …), die bij de burgers het bewustzijn bevestigen dat men bij een brede politieke gemeenschap hoort. (Prevenier en Boone, 1993: 38) Op die manier dragen de rituelen bij tot een identiteitsvorming en Stabel beschrijft de communicatie tussen de stedelingen en de vorsten dan ook terecht als een ‘communicatie via rituelen en objecten die […] identiteiten genereert’. (Stabel, 2006: 74)
2.2.2.	De politieke verhoudingen
Het politieke veld bestaat uit verschillende niveaus die naast elkaar werkzaam zijn. Je hebt onder anderen de centrale staat of de vorstelijke macht, de schepenen en het bestuur van de stad, en de corporaties waaronder de ambachtsgilden. De twee laatste niveaus zijn nauw met elkaar verweven en hebben soms rechtstreeks invloed op elkaar. Binnen deze niveaus is dat van de corporaties vrijwel het belangrijkste voor de stedelingen en het publieke leven. Het zijn dan ook voornamelijk de ambachten die de sterkste greep hebben op het stedelijke leven. (Prevenier en Boone, 1993: 37) Dit wordt ook duidelijk in het volgend citaat van Prevenier en Boone: ‘Het lijkt er meer en meer op dat het socialisatieproces en het proces van identificatie met een groter sociaal, bijna abstract politiek lichaam van de gehele stad, zich voltrok op het niveau van het ambacht. Het is in elk geval in haar gelederen dat de individuele leden actief aan het politieke leven van de stad deelnamen.’ (Prevenier en Boone, 1993: 36)
Binnen deze verschillende politieke niveaus is het niveau van de stad heel belangrijk in de late middeleeuwen. De grootste steden van Vlaanderen, ook wel de Leden van Vlaanderen genoemd, houden zich bezig met financiële kwesties, maar ook en vooral met de economische politiek. De steden vergaderen wanneer zij het nodig vinden, dus wanneer de belangen van hun sociale groep verdedigd moeten worden. De steden vergaderen met andere woorden niet op uitnodiging van de vorsten, die overigens ook geen coherente economische politiek hebben ontwikkeld. (Prevenier en Boone, 1993: 32, 35) In Vlaanderen en Holland ontwikkelt zich zelfs een systeem van volksvertegenwoordiging dat in teken staat van de verstedelijking. Vanaf het begin van de 12de eeuw ontstaat een parlementaire activiteit in Vlaanderen en deze is dan al een zaak van de steden. ‘Deze grote steden […] beweerden de spreekbuis te zijn van het geheel van de bevolking van het graafschap, en ze zijn er snel in geslaagd deze pretentie om te zetten in reële macht, tenminste op het de facto terrein.’ (Prevenier en Boone, 1993: 32)
De bestuurlijke instellingen van de steden berusten op corporatieve basis, wat wil zeggen dat er effectief ambachtslieden in de stedelijke bestuurlijke elites aanwezig zijn. Dit wordt bevestigd door de stedelijke constituties en door het gewoonterecht dat de vernieuwing van het politiek personeel regelt; in Gent gekenmerkt door een snelle wisseling van de schepenen. Er zijn overigens meerdere instellingen die gekenmerkt worden door zo’n hoog mutatieritme onder de bestuurders, waaronder de bedelorden en de ambachtsgilden zelf. (Prevenier en Boone, 1993: 35) De verkiezingen van de nieuwe bestuurders – zowel binnen de overheden als de ambachten – zijn belangrijk voor het politieke en sociale leven en zeker voor de ambachten in kwestie. In Gent krijgen diegenen die verkozen worden en een schepenambt beoefenen hiervoor zelfs een vergoeding, wat ervoor zorgt dat een reële machtsparticipatie van de ambachten mogelijk wordt. (Prevenier en Boone, 1993: 36)
2.2.3.	De economische verhoudingen: corporaties
De middeleeuwse stad kent een groot corporatief weefsel, waartoe onder anderen de ambachtsgilden, broederschappen, schuttersgilden, rederijkerskamers en jongerenverenigingen behoren. Deze corporaties bieden de stedelingen een methode om een netwerk en een manier van leven uit te bouwen. Er zijn zelfs studies die deze corporaties zien als het essentiële element van de stedelijke identiteit. Dat deze corporaties degelijk invloed hebben op het sociaal netwerk zien we bij de Brusselse beenhouwers die sterk betrokken zijn bij het uitbouwen van kredietrelaties en buitenstedelijke contacten.
De corporaties zijn voornamelijk gericht op de sociale elite en de middengroepen. Wel zorgen ze in het algemeen voor een milieu waarbinnen verschillende sociale groepen met elkaar in dialoog kunnen gaan en waarbinnen mensen uit eenzelfde sociale klasse elkaar kunnen ontmoeten. Een voorbeeld van deze uitwisselingen is het feit dat bepaalde prestigieuze rederijkerskamers en de schuttersgilden ook rekruteren in de hofkringen. De corporaties zorgen dus voor sociale mobiliteit en continuïteit en zijn een cruciaal doorgeefluik van nieuwe collectieve burgerlijke waarden. De corporaties bewerkstelligen, door hun competities onderling en met gilden uit andere steden, een collectieve eer en een stedelijke identiteit. (Stabel, 2006: 75-76)
De corporaties spelen ook een rol op het vlak van economie. Zo zijn er gilden die kooplieden verenigden op internationaal vlak, waardoor de integratie van kooplieden mogelijk wordt. Bij deze integratie is de corporatieve organisatie van de kooplieden in hun eigen streek van belang, maar nog belangrijker is echter de aard van de handelsorganisatie zelf. (Stabel, 2006: 75-76) Wat de internationale communicatie aangaat, zijn het niet de vorsten, maar de steden zelf die hiervoor een systeem en infrastructuur hebben opgebouwd. Zo wordt er uit economisch belang bescherming voor kooplieden uit andere gewesten aangeboden door de steden. Daartoe bestaat er een rechtbank van de Leden van Vlaanderen die voor deze bescherming instaat en de bevoegdheid heeft om geschillen te beslechten. (Prevenier en Boone, 1993: 32) 
De activiteiten van de ambachtslieden binnen de corporaties staan in het kader van de verdediging van de private en collectieve belangen van hun leden, waar de stedelijke elite in het algemeen ook voor staat. Dit geldt zowel op juridisch als op politiek vlak (het beheer van de stad), wat voortbouwt op de opvatting dat de rechten en plichten van een individuele burger een samenhangend geheel zijn. (Prevenier en Boone, 1993: 35)
 
3.	BESLUIT
Als besluit kunnen we uit het voorgaande opmaken dat de verstedelijking voor een betekenisvol stedelijk netwerk met een duidelijke structuur en hiërarchie zorgt. Prevenier en Boone verklaren dit als volgt: ‘Zijn gewicht (van het stedelijk netwerk) en zijn hiërarchie kunnen verklaard worden vanuit zijn economische, politieke en socio-culturele specificiteit, die zich weerspiegelt in de sociale samenstelling van de bevolking van elk van de steden.’ (Prevenier en Boone, 1993: 29) Deze structuur en hiërarchie zijn echter onderhevig aan de industriële en commerciële dynamiek, wat voor schommelingen binnen het netwerk zorgt. We kunnen het stedelijk netwerk ook zien als de schakel van internationale handel, gebaseerd op drie elementen: een (internationaal) handelscentrum (Brugge), specifieke industrie (Gent) en bevoorrading. Hierbij moet wel vermeld worden dat een stedelijk netwerk op deze basis enkel mogelijk is dankzij een uitstekende landbouwproductie. (Prevenier en Boone, 1993: 29-31)
Als laatste wil ik nog de vraag naar hoe men de beschreven ‘stad’ of ‘stedelijkheid’ definieert, behandelen. Ik plaats deze aan het eind van deze studie om aan de hand van de beschreven gegevens een klaar en duidelijk antwoord op deze vraag te geven. Dit is echter niet mogelijk. Wel kunnen we de stad definiëren aan de hand van verschillende variabelen, waaronder een politiek/juridische benadering (de toekenning van stadsrechten), een demografische benadering (de bevolkingscijfers) en een economische benadering (de graad van de professionele differentiatie). Geen enkele van die variabelen kan echter een volwaardige, allesomvattende definitie zonder uitzonderingen geven. (Stabel, 1995: 14-15) Daaruit wil ik besluiten dat men enkel tot een coherente definitie van het begrip ‘stedelijkheid’ in de late middeleeuwen kan komen via een combinatie van de verschillende variabelen binnen het sociale, politieke en economische veld.
 
