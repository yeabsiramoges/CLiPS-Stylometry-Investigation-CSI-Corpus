Iedereen automatisch geregistreerd als donor, of toch liever keuzemogelijkheid?
Meer en meer ziektes die vroeger werden bestempeld als ongenezelijk kunnen tegenwoordig opgelost worden door nieuwe, moderne technologieën of aangepaste medicatie. Wanneer dit voor sommige mensen geen mogelijkheid meer biedt, ligt hun laatste hoop bij het ontvangen van een donororgaan. Rond dit onderwerp is er geen grijze zone, enkel wit en zwart, doneren of niet. Dagelijks worden er nieuwe kansen gegeven aan patiënten die al alle mogelijke behandelingen ondergaan hebben, en dat is iets wat meer zou moeten gebeuren.
De wetgeving in België zegt dat iedereen donor is, tenzij je bezwaar maakt. In Nederland moet je jezelf registreren om na het overlijden donor te zijn. Dit leidt daar tot een lange wachtlijst waar er elk jaar ongeveer 150 mensen van overlijden. In België is de wachtlijst niet veel korter want de familie van de overledene mag vaak de keuze maken of het lichaam voor donatie gebruikt mag worden of niet wanneer de persoon zichzelf niet heeft opgegeven of bezwaar heeft gemaakt. 
De meerderheid kiest om niet voor donatie te gaan omdat de familie te weinig tijd heeft om er rationeel over na te denken of wegens culturele redenen. Vaak hebben de familieleden de angst dat het lichaam niet meer toonbaar is na de operatie of dat de nabestaanden geen waardig afscheid kunnen nemen maar de medici behandelen een donor met even veel respect als de ontvanger.
Privacy is een gevoelig punt in heel deze zaak. Vaak willen ontvangers van een orgaan contact zoeken met de donor, in geval van een levende donatie, of met de familie. De wetgeving hier rond maakt het duidelijk dat namen van donoren of ontvangers onder geen beding vrijgegeven mogen worden en toch is dit soms het geval. De ziekenhuizen zouden hier rond hun regels mogen verstrengen, zodat minder mogelijke donoren en hun familieleden afgeschrikt worden.
België is, samen met Kroatië, koploper wat betreft het aantal donoren. Sinds 2003 in het aantal toegenomen met 50%. Redenen voor deze stijging kan men vinden bij de goede en duidelijke wetgeving die hier geldt en de sensibiliteitscampagnes rond dit onderwerp. Mensen aanspreken over orgaandonatie is een gevoelig onderwerp maar met de juiste benadering heeft het geleid tot een grote aangroei van donoren. Ook staan jongeren al meer open voor het idee van donatie.
Organen worden ook niet gegeven aan de patiënten die al het langste op de wachtlijst staan, men behandelt eerst de urgente patiënten. Ook worden alle wachtenden opgevolgd op vlak van tabak-, alcohol- en druggebruik. Men zal niet op de wachtlijst geplaatst worden zolang men nog rookt, drinkt of gebruikt.
Beslissen of je donor wil worden ligt heel persoonlijk en heeft niemand anders voor jou uit te maken. De gulden middenweg lijkt te wijzen op een vorm tussen het belgische en het nederlandse systeem. Men zou de keuze zelf moeten kunnen maken maar er zou een druk moeten achter zitten om hun keuze te laten registreren. Een goede manier zou zijn dat dit gelinkt wordt aan de indentiteitskaart. Om de vijf jaar moet je naar de bevoegde instantie om een nieuwe kaart te krijgen en dus om de vijf jaar moet je verplicht nadenken over je keuze en kan je er op terugkomen.
Orgaandonatie is vaak de laatste hoop van de wachtenden. Wanneer de samenleving meer op de hoogte wordt gebracht over hun keuze zal het aantal daadwerkelijke donoren enkel maar stijgen. De trend is er, meer en meer mensen zijn bereid om organen af te staan en het moment dat er een betere regulering rond komt zal de doorslag geven.
