Een pilletje geluk voor mij
"Carpe Diem", een uitspraak die bij iedereen wellicht bekend in de oren klinkt. In onze huidige maatschappij worden we er wel vaker mee geconfronteerd: tv-programma's die handelen over de hoeveelheid antidepressiva die mensen innemen, radio-uitzendingen waarin ongelukkige mensen geïnterviewd worden, wetenschappelijke artikels over de werking van geneesmiddelen tegen depressiviteit... In onze moderne samenleving hebben we de mogelijkheid om bij de allerkleinste tegenslag, meteen naar medicatie te grijpen. Dokters schrijven vaker antidepressiva voor dan vroeger het geval was. Is onze wereld zo ongelukkig geworden dat we niet meer zonder deze voorschriften kunnen leven? "Pluk de dag" blijkt niet meer ieders motto te zijn. Maar moeten we niet juist van elke dag genieten in ons korte leven?  Om te beginnen spreken cijfers boekdelen: uit een steekproef blijkt dat er vorig jaar nog meer dan 50% van de Vlamingen gelukkig waren, nu is dit aantal gedaald tot slechts 46%. Meer dan de helft van de Vlamingen blijkt ongelukkig te zijn. Hebben deze ongelukkige Vlamingen eigenlijk wel een reden? We kunnen alvast besluiten dat er meer antidepressiva genomen wordt dan enkele jaren geleden het geval was. Bovendien bestonden deze geneesmiddelen vroeger niet en moest je bij een tegenslag jezelf er weer bovenop helpen. En is dit niet de beste remedie? Kan je niet perfect gelukkig zijn of worden, zonder de hulp van een klein pilletje per dag? We worden omringd door allerlei faciliteiten waarvan we gebruik kunnen maken in onze maatschappij. In iedere stad is er wel een welnesscentrum terug te vinden, kan je genieten van een wandeling in het park of kan je bij zonnig weer een terrasje opzoeken. Grijp dan toch naar het geluk in plaats van naar het pilletje. 
 Gelukkig zijn is iets waar je zelf volledig verantwoordelijk voor bent. Uiteraard zijn er een aantal factoren die aan de basis liggen van geluk. Welnesscentra en tal van mogelijkheden waar je in je vrije tijd mee bezig kan zijn, werden reeds vernoemd. Familie is bijvoorbeeld ook een heel belangrijk gegeven. Want wat doe je als je geen kind noch kraai heb? Is het leven dan niet te saai? Het antwoord is voor de hand liggend: neen. Ookal heb je geen familie, je hebt altijd vrienden. Ben je niet het vriendschappelijke type? Geen probleem, de wereld ligt letterlijk en figuurlijk aan je voeten en er valt zoveel te ontdekken. Wellicht vind je bijvoorbeeld tijdens een wereldreis wel het geluk als het je voordien nog niet gegund was. Je hebt namelijk de mogelijkheid om ontzettend veel mensen te ontmoeten, tal van nieuwe, onbekende culturen te proeven en je kan doen en laten wat je hart je begeerd. Er zijn met andere woorden ongelooflijk veel alternatieven die voor je geluk kunnen zorgen, dus waarom zouden we zo pessimistisch moeten zijn als je het geluk ook zelf kan opzoeken? 
Hiernaast leven we in een democratisch land waarin ongelooflijk veel welvaart heerst. Hebben we op dit vlak al niet ongelooflijk veel geluk? Want toegegeven, wie zou er liever in een arm land wonen als hij de keuze heeft? Juist: niemand. In onze westerse wereld hebben wij het zo goed dat we bijna geen reden hebben tot klagen. Ja, er is een economische crisis aan de gang en er worden misdrijven gepleegd, maar dit is niet werkelijk een reden om ongelukkig van te worden. Bovendien kampt iedereen in onze maatschappij met deze problemen. Als je je druk zou moeten maken om elk feit dat gebeurd is, zal je snel een dieptepunt bereiken waar je niet snel meer uit kan. Iedere gezonde mens weet dat dit ook niet de bedoeling is in een maatschappij. Feiten gebeuren en er moet hoe dan ook vrede mee genomen worden. 
Tenslotte ben je niet verplicht om je dagelijks terug te trekken in je huis, niet te gaan werken of niet naar school te gaan. Het is vanzelfsprekend dat als je actief bezig bent met allerlei zaken, je ook minder stilstaat bij het leven en zijn negatieve punten. Er zijn redenen tot klagen, maar het is niet omdat je klaagt, dat je onmiddellijk ongelukkig hoeft te zijn. En met het spreekwoordelijke gezegde in het achterhoofd: "geld maakt niet gelukkig", kom je ook al een heel eind verder want geld ligt inderdaad niet aan de basis van geluk. Maak jezelf nuttig in onze maatschappij en in je leven, zo stimuleer je wellicht de 'ongelukkigen' en het is bovendien zoveel aangenamer om te genieten van je leven op een positieve manier dan op een negatieve. 
 Mensen zouden meer moeten stilstaan bij het feit dat ze een leven gekregen hebben waar ze van moeten genieten. En met genieten bedoel ik: op ieder moment van de dag tevreden zijn met wat je krijgt. Uiteraard kan een tegenslag weleens voorkomen, maar bedenk dan dat hiervoor een reden kan zijn en dat er ook goede dingen zijn in het leven waar je met veel plezier op kan terugblikken of zelfs naar kan vooruitblikken. Kortom: 'go with the flow', want het leven gaat door. Veel momenten zijn je niet gegund om stil te staan bij elke erge gebeurtenis in het leven en medicatie kan hier zeker geen verandering in brengen. Je hebt je eigen leven in de hand, wat natuurlijk veel beter is dan een pilletje in je hand.