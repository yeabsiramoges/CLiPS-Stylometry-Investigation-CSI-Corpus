1.	Inleiding

‘’Merəl Striːp wint de ‘gəʊldən gləʊb voor beste actrice voor haar rol als ‘mɑːgrət ‘θætʃə in ðɪ ‘aɪərn ‘leɪdɪ.’ De Engelse uitspraak van VRT-nieuwsanker Jan Becaus is onberispelijk. Wat hij spreekt is Brits Engels, Queen’s of Oxford English om precies te zijn, één van de vele varianten die het Engels rijk is. 
Er zijn in de geschiedenis van de Vlaamse televisie nog nooit zo veel Engelstalige programma’s te zien geweest als nu en er is ook nog nooit zo veel Engels aan bod gekomen in programma’s van Vlaamse makelij. 
Maar het ene Engels is het andere niet. In deze paper vinden we een beknopt verslag van een mini-onderzoek naar welke Engelse varianten er vandaag op de Vlaamse televisie te horen zijn. Daarbij concentreren we ons op de twee grootste: het Brits-Engels en het Amerikaans-Engels. We onderzoeken welke van de twee het Vlaamse tv-landschap overheerst en wat de redenen daarachter zijn. Tot slot bekijken we mogelijke gevolgen voor het Engels van de televisiekijkende Vlaming. 

2.	Waarnemingen van het mini-onderzoek

Het onderzoek beslaat niet meer dan één week televisie, namelijk die van vrijdag 9 tot en met donderdag 16 maart 2012. We observeren steeds welke variant er gebruikt wordt, de talige kwaliteit van de variant, de context waarin ze gebruikt wordt en haar functie indien ze gebruikt wordt daar waar er een Nederlandstalig alternatief is. 

2.1.	Één en Canvas

Van de 41 programma’s op Één die week waren er 10 Engelstalig, op Canvas waren dat er 5 van de 31.
Het is duidelijk dat de VRT naast het maken van zijn eigen detectiveseries ook nog steeds goede krimi bij de BBC gaat zoeken. In deze programma’s varieert het Engels van RP (Received Pronunciation, de standaardvariant) tot sterk regionaal gekleurde taal, zoals het zware Yorkshire accent van inspecteur Dalziel uit Dalziel and Pascoe. Verdere opmerkelijke Britse voorbeelden zijn Hotel Babylon, waar de hotelbedienden allemaal uit een andere hoek van het Britse eiland lijken te komen en Greatest Cities of the World, waarin Griff Rhys Jones de kijker toespreekt in perfect Oxford English. 
Maar het Amerikaans-Engels is eveneens goed vertegenwoordigd, met Brothers and Sisters, Boardwalk Empire en Desperate Housewives. In deze programma’s krijgen we (in tegenstelling tot sommige van onze Britse voorbeelden) steeds standaardtaal te horen, zoals meestal het geval is bij Amerikaanse producties. 

Naast de echte Engelstalige programma’s zijn er ook enkele Nederlandstalige programma’s op de VRT waarin regelmatig Engels wordt gesproken. Hierbij gaat het meestal om noodgedwongen gebruik van de taal, bijvoorbeeld bij een Engelstalige gast in De Laatste Show (een laatavond talkshow op Één), een gesprek tussen Vlaamse televisiepersoonlijkheid Jean Blaute en Britse gastpresentator Ray Cokes in het bierprogramma Tournée Générale, of een Engelstalige naam of anekdote in Het Journaal. De VRT lijkt hierbij in regel het Brits-Engels als standaard te hanteren.

2.2.	VTM, 2BE en VT4

Van de 48 programma’s op VTM die week waren er 19 Engelstalig. Het gaat hier bijna uitsluitend over Amerikaanse series, die in een vast patroon iedere dag van 7u tot 17u in een rij worden uitgezonden. We horen steeds Amerikaans-Engels in haar standaardvorm en enkel in realityshows zoals Totally Outrageous Behaviour krijgen we wel eens gemeenzame taal te horen. 
Het enige Brits-Engels op VTM komt uit de sterk Essex-getinte mond van Jamie Oliver, de Britse televisiekok. 

2BE begon als een concurrent van Canvas, maar wanneer dit concept niet bleek te werken richtte de zender zich op een jonger publiek met een stortvloed aan Amerikaanse series. Van de 31 programma’s waren er 21 Amerikaans. Zet je 2BE op, dan is de kans dus groot dat je (correct) Amerikaans-Engels te horen krijgt. 

Maar wat Amerikaanse aankoop betreft spant VT4 de kroon met misdaadseries als CSI, CSI: Miami, CSI: NY, NCIS, en NCIS: L.A. Hierin wordt ook altijd gangbaar Amerikaans-Engels gesproken. De personages van The Fresh Prince of Bel Air zijn daarentegen niet vies van zo nu en dan een flinke portie black slang. Wat Brits dialect betreft: daarin worden we onder andere voorzien door de Schotse Gordon Ramsey, die al wel eens een krachtterm durft te gebruiken tegen zijn al evenmin welbespraakte koksleeringen in Hell’s Kitchen. 
In de Nederlandstalige programma’s (7 van de 30) op VT4, allemaal realityshows, wordt doordeweeks Vlaams gesproken. Als we dus Engels te horen krijgen in deze programma’s, dan is dat eerder sporadisch of toevallig en dus verwaarloosbaar. 

Het bijzondere is dat als er op VTM of 2BE Engels gesproken wordt in een Nederlandstalig programma, men in tegenstelling tot de VRT steeds voor Amerikaans-Engels kiest. 
Daar komt nog een tweede merkwaardigheid bij: in sommige programma’s is het gebruik van het (Amerikaans-) Engels niet noodzakelijk. The Ultimate Dancebattle is hier een uitstekend voorbeeld van. Niet alleen heeft het programma een Amerikaanse presentator die niet meer ondertiteld wordt (wat veel zegt over wat de zender verwacht van haar doelpubliek), maar bovendien krijgen we Engelse termen ook daar waar er een perfect Nederlandstalig alternatief is, zoals in ‘Awesome solo, die jumps in het midden van je session waren echt nice, maar ik denk toch dat ik je on hold ga zetten’. Nog opmerkelijk zijn hele (stukken van) zinnen in het Engels, à la ‘Wat jij daar deed man, you like, completely blew me away’.



2.3.	MTV Vlaanderen, TMF en Jim

Als we bestuderen hoe er op de Vlaamse tv met het Engels wordt omgegaan zijn de muziekzenders een geval apart. Uiteraard brengen deze kanalen voor het grootste deel muziek (grotendeels afkomstig uit de VS) en daarnaast speelt het Engels in de niet-muzikale programma’s  een veel prominentere rol dan het Nederlands. Ook op de muziekzenders worden namelijk zeer veel Amerikaanse programma’s uitgezonden en wordt er Engels gesproken daar waar het Nederlands even goed kan.

Op MTV is dit duidelijk het geval. De zender biedt in feite weinig muziek aan en vooral veel realityshows van MTV USA. Deze programma’s hebben vaak een informeel, ongedwongen, jeugdig karakter. We krijgen bijgevolg uit de mond van Amerikaanse realitysterren zoals Snooki (Jersey Shore) en Johnny Knoxville (Jackass) van het meest twijfelachtige (en vaak gewoonweg grammaticaal foute) Engels te horen dat er te horen valt op de Vlaamse televisie. Het enige Nederlands op MTV zit in de reclame en de aankondigingen tussendoor.

Op TMF en Jim is wel hier en daar wat Nederlands aanwezig. Het gaat hierbij vooral om commentaar in muziekprogramma’s waarbij de ‘VJ’s’ (Video Jockeys: presentatoren) op exact dezelfde manier met het Engels omgaan als de juryleden van The Ultimate Dance Battle. In tegenstelling tot MTV geven deze zenders wel veel muziekclips, waarin zo nu en dan ook wel eens in een minder gestandaardiseerde vorm van Amerikaans-Engels gezongen wordt. De programma’s hebben ook allemaal een Engelse titel, het lijkt wel alsof de voertaal van deze drie zenders in feite (Amerikaans-) Engels is.

3.	Analyse van de waarnemingen van het mini-onderzoek

Vooraleer we de mogelijke implicaties van een op de televisie dominantie variant op het Engelse taalgebruik van de Vlaming kunnen bespreken, geven we een kort algemeen besluit en een algemene verklaring voor wat we hebben waargenomen in ons mini-onderzoek.

3.1.	Concreet: de cijfers

Op het eerste gezicht is het Engels, en het Amerikaans Engels in het bijzonder, dus sterk vertegenwoordigd op de Vlaamse televisie. Om een goed zicht te krijgen op de bovenstaande bevindingen hebben we ze in een cijfertabel gegoten. Bij de berekening van de percentages zijn de reeksen kinderprogramma’s steeds als één programma geteld. Verder zijn muziekprogramma’s (ook degenen waar tussendoor Nederlands gesproken wordt) meegeteld als Amerikaans Engels en zijn MTV, TMF en Jim samen genomen omdat hun gezamenlijke kijkcijferaandeel zowat gelijk is aan dat van 2BE.

	Nederlands	Engels
Brits	Amerikaans
	Andere
Één	73,2%	22%
17,2%	4,8%
	4,8%
Canvas	80%	16,7%
6,7%	10%
	3,3%
VTM	60,4%	37,5%
8,2%	29,3%
	2,1%
2BE	30%	66,7%
6,7%	60%
	2,3%
VT4	25%	75%
3,1%	71,9%
	0%
MTV, TMF, JIM	9,5%	90,5%
0%	90,5%
	0%
TOTAAL	46.35%	51,4%
7%	44,4%
	2,25%


3.2.	Conclusie uit de waarnemingen

De conclusies die we trekken uit bovenstaand tabelletje zijn slechts exemplarisch, omdat we enkel rekening houden met de bevindingen van één week. De cijfers verschillen immers van week tot week. Ook wordt er geen rekening gehouden met het kijkcijferaandeel van de afzonderlijke zenders. Zo kijken er bijvoorbeeld veel meer mensen naar het grotendeels Nederlandstalige Één dan naar het grotendeels Engelstalige VT4. Een bescheiden besluit dat we hier wel kunnen trekken is het volgende: als we de televisie in de week van 9 tot 16 maart hadden opgezet op een willekeurige Vlaamse zender, dan was de kans het grootst dat het eerste woord dat we hoorden er geen Nederlands-, maar een Engelstalig was. Een Amerikaans-Engelstalig.

3.3.	Verklaring van de waarnemingen

Na WOII zocht men naar een gemeenschappelijke westerse stem, die men zou verspreiden doorheen het toen nog nieuwe medium, de televisie. Uiteraard waren er meerdere kandidaten om deze stem te voorzien, een stem die met beeld en geluid verspreid zou worden over de hele wereld. De VS hadden toen reeds een voorsprong, omdat ze hun leidende rol in het nieuwe westerse mediamodel al sinds vroeg in de 20e eeuw aan het voorbereiden waren. De invloed van het land groeide verder doorheen het medium televisie en vandaag de dag zijn de westerse media sterk op Amerika gericht en hun gemeenschappelijke stem spreekt Amerikaans-Engels. (Carter 1993 in Morris en Waisbord 2001, p. 105) 
In Europa liggen er tussen de vele staten strakke culturele grenzen, wat verhindert dat één Europese natie zich kan opwerpen als de plaatsvervanger van de VS op mediagebied. Bijvoorbeeld: ook al komt een Spaanse film in het Engels uit, hij wordt soms minder gesmaakt in Vlaanderen. De Amerikanen zorgen er dan ook voor dat de reikwijdte van hun producten deze Europese culturele grenzen wel met gemak overschrijdt. (Tunstall 1977, p.63, 105)

Zo blijft ook Vlaanderen de VS betalen voor hun televisie-entertainment en ondertussen wil het merendeel van het Vlaamse publiek ook niet anders. Zo houdt dit systeem van vraag en aanbod zichzelf in stand. 
Zo nu en dan grijpen de Vlaamse netwerken nog naar BBC-producties voor vaste televisiewaarden zoals natuurdocumentaires, detectives en comedy. Vroeger was de invloed van de Britse media on the continent echter veel groter dankzij meer Britse programma’s, de enorm populaire Britse popmuziek van de jaren zestig en de (indammende) invloed van Groot-Brittannië op alles wat uit de VS kwam. (Tunstall 1977, p. 65)

4.	Mogelijke gevolgen van de dominantie van het Amerikaans-Engels in de media voor het Engels taalgebruik van de Vlaming

Er zijn verschillende redenen om aan te nemen dat de sterke aanwezigheid van het Engels in de Vlaamse media het Engels van de televisiekijkende Vlaming beïnvloedt. We zullen het in dit punt hebben over de verschillende manieren waarop de Vlaming het Engels als tweede taal verwerft door het bekijken van Engelstalige televisieprogramma’s. Vervolgens zullen we onderzoeken of de dominantie van het Amerikaans-Engels mogelijk invloed heeft op het Engels taalgebruik van de Vlaming.

4.1.	Luisteren is leren

De televisie biedt ons een unieke manier om een tweede taal efficiënt en grondig te verwerven. Onderzoek van The American Association of Teachers of Spanish and Portuguese wijst uit dat, mits een kleine voorkennis, een tweede taal veel sneller al luisterend verworven wordt dan op een andere manier. Met een kleine voorkennis van ‘language skills’ (zoals woordenschat) ontwikkelen we ‘listening skills’. Als we die gebruiken door vaak naar de taal te luisteren, vooral naar herhalingen en parafraseringen, dan ontwikkelen we weer verbeterde language skills. Zo versnelt het leerproces zichzelf exponentieel. (Berne 1995, p. 318) De teksten in de tests die de Association deed waren volgens Berne goed vergelijkbaar met het ‘geprepareerde proza’ dat we iedere dag kunnen horen op de televisie. Ook hier gaat het namelijk om een voorbereide tekst in een vaste variant, waar vaak herformuleringen in voorkomen. (Berne 1995, p. 320)

4.2.	Televisie als identiteitschepper

Blijkbaar fungeert de televisie in onze beleving ook als een soort metaplaats waar een ik- en wij-beeld geschapen wordt. We nemen zeer gemakkelijk ideeën, gebruiken en ook taal over van televisiepersoonlijkheden, ook al behoren die tot een andere cultuur. (Adams 1992, p. 117) 
Mensen kijken naar programma’s die bij hen passen en in de smaak vallen, en zo worden ze ieder op hun eigen manier beïnvloed.
Als de tv ons beïnvloedt in de opbouw van een identiteit, dan zullen jongeren, die meer naar MTV en 2BE kijken, zich ook sneller identificeren met de Amerikaanse cultuur. (Barker 1997, p. 613) Bovendien zijn jongeren, vooral meisjes, hier extra gevoelig voor. Ze horen hun favoriete soappersonage op een bepaalde manier spreken, gaan zich met die persoon identificeren en diens idiolect overnemen. Dit heet ‘reflexive identity’. (Barker 1997, p. 614) 
Het gaat hierbij om een idiolect in de moedertaal in kwestie, in het onderzoek van Barker was dat Engels, bij ons zou dat Nederlands zijn. Maar wat als de meeste populaire jongerenprogramma’s in Vlaanderen Amerikaans zijn?

Barker (1997) geeft een antwoord op deze laatste vraag: als jongeren vaak via de media geconfronteerd worden met een dominantere cultuur, zullen ze zich al snel ook met die cultuur gaan identificeren. Ze worden ‘hybride’. Ze gaan dan ook heel gemakkelijk de taal van die cultuur overnemen.
Bijvoorbeeld: als een Bengaals meisje zegt ‘My Parents are Asian but I am British’, dan zegt ze dit in de eerste plaats omdat ze zich graag identificeert met de succesvolle Britse rolmodellen die ze te zien krijgt op de televisie. (Barker 1997, p. 616, 623) 
Bangladesh was vroeger deel van de Britse Commonwealth en dus is het logisch dat de Brits-Engelse taal en cultuur er nog veel sterker aanwezig is dan de Amerikaans-Engelse hier. Maar een evolutie in die richting zou zich ook bij ons kunnen voordoen met de zich steeds sterker opdringende cultuur uit de VS. De grote sterren zijn hier immers bijna allemaal Amerikaans: acteurs, zangers,… zelfs het stereotiepe beeld van de rijke Amerikaanse businessman leeft in de Vlaamse media (kijk maar naar Het Eiland en Het Goddelijke Monster). Daarnaast spreken de Nederlandstalige rolmodellen, zoals de VJ’s en de presentatoren van The Ultimate Dance Battle die we in ons mini-onderzoek gezien hebben, vaak een wirwar van Engels en Nederlands.

We stellen ons tenslotte de vraag of er ook een (socio-)linguïstische factor meespeelt in de invloed van het Amerikaans-Engels in Vlaanderen.
Als er in het Nederlands al een voorkeur is voor een Engelse variant voor leenwoorden, dan is dat het Brits-Engels. (Flaxman 2004, p. 222) Maar deze variant is in Vlaanderen duidelijk minder populair. Het is het Engels van de programma’s waar de intellectuele elite naar kijkt en het Engels van het onderwijs. Jongeren zetten zich af tegen dat normatieve, minder losse karakter van het Brits-Engels. Het soms incorrecte Amerikaans-Engels is de stoere, niet gestandaardiseerde variant van de televisierolmodellen. Jongeren vinden het leuk om dat lossere taaltje te gebruiken en zullen er onder vrienden nooit op afgerekend worden. (Dedecker en Vanderkerckhove 2011, p. 2)

5.	Algemene Conclusie

Uit het mini-onderzoek dat we voor deze paper verrichtten blijkt dat het Engels zeer sterk vertegenwoordigd is in het Vlaamse televisiespectrum. Voor het grootste deel gaat het over Amerikaans-Engels, dat de andere varianten zoals het Brits-Engels overheerst. Doorheen literatuurstudie vonden we een brede verklaring voor deze bevindingen en formuleerden we mogelijke gevolgen voor het Engels taalgebruik van de Vlaming. 
Het Engels heeft zich vanaf het begin van de 20e eeuw opgewerkt als voertaal van de westerse media en zo heeft ze haar status in Europa verhoogd en is ze meer en meer ingeburgerd geraakt. Omwille van de dominantie van de VS in dit westerse mediagebeuren gaat het hier in de eerste plaats over Amerikaans-Engels, dat door steeds meer mensen als spreektalige variant verkozen wordt. Onze lectuur leerde ons hoe dit proces van taalverwerving en -keuze in zijn werk gaat. Televisie kan zowel een instrument om taal te verwerven als een identiteitsscheppende factor zijn. De aanwezigheid van de Amerikaanse taal en cultuur kan bijgevolg zorgen voor een groeiende groep van zogenaamde hybriden, mensen die zich gaan identificeren met een uitheemse dominante taal en cultuur naast die van hun eigen leefomgeving. 
Misschien is het maar een kwestie van tijd vooraleer iedereen in Vlaanderen geamerikaniseerd is en Amerikaans-Engels spreekt, naast het Nederlands of zonder het Nederlands.

