Het is een welgekend beeld: dat van de vader des huizes die op een zaterdagochtend aan de ontbijttafel met een kopje koffie de krant zit te lezen. Dit beeld lijkt echter steeds meer te verdwijnen uit het dagelijkse leven. De papieren broadsheet wordt in het dagelijkse leven steeds meer vervangen door de krant op tablet of computer. Hier wordt sommige informatie gratis aangeboden en 'de krant' wordt compacter om mee te nemen bij het gebruik van een tablet of laptop. Ook zien mensen vaak het nut niet meer van kranten in het algemeen, informatie wordt ook via andere kanalen naar ons toegespeeld, we hebben het journaal op televisie of radio. Zal de papieren krant uiteindelijk uit ons straatbeeld verdwijnen?
 	Onze maatschappij wordt steeds milieubewuster en zal daarom in de toekomst sneller kiezen voor een digitale krant. Het is een enorme papierverspilling, wetende dat de krant vaak slechts een keer wordt gelezen en dan wordt weggegooid. Toch heeft de mens graag iets tastbaars, hij moet zijn krant vast kunnen houden om te zien waarvoor hij betaald heeft. De overstap naar digitaal kranten lezen lijkt voor sommige mensen een drempel waar ze nog niet over kunnen. 
 	Toch evolueren kranten mee met hun tijd. Hun gehele database staat online en de lezer kan de krant nu ook gewoon achter het scherm lezen. Vaak moet hij wel een account aanmaken om toegang te kunnen krijgen tot al deze faciliteiten, slechts beperkte artikels zijn gratis verkrijgbaar. Hierdoor wordt er wel een breder publiek aangesproken: de krant is nu overal beschikbaar omdat er tegenwoordig overal internet aanwezig is. Zelfs op smartphones kan de krant gelezen worden. Ook zijn er de 'cookies', hiermee kan gezien worden welke artikels er door een ip-adres gelezen worden en krijgt elke lezer gepersonaliseerde reclame op zijn scherm. Dit betekent natuurlijk ook weer extra winsten voor de krant. 
 	Toch moet een lezer niet per se betalen voor zijn informatie, er zijn er ook andere opties. Wie een beetje overweg kan met computers of de zoekfunctie op Google, zal uiteindelijk misschien ook wel een gratis weg naar het artikel vinden. Bijna iedereen kan gratis films en muziek downloaden, het illegaal lezen van de krant lijkt haalbaar. Ook is er vaak een database beschikbaar in bibliotheken, waar kranten gratis kunnen worden opgevraagd. Mensen lezen ook alsmaar vaker de krant op openbare plaatsen, zoals in de bibliotheek of op school. 
 	De moderne mens heeft een alsmaar drukker leven, de krant lezen neemt veel tijd in beslag en daarom is het gemakkelijk om snel te kunnen doorklikken naar artikels die echt interessant zijn. De online krant zal ook veel vaker updates krijgen, terwijl de lezer bij de papieren versie zal moeten wachten tot de dag nadien om verdere informatie te verkrijgen. Net zoals boeken en brieven aan het verdwijnen zijn door de komst van e-books en e-mails, zal ook de papieren krant het onderspit moeten delven en zal de 'e-krant' deel beginnen uitmaken van ons dagelijkse leven. De generatie werkende mensen van morgen is opgegroeid met het internet, en zal dus sneller kiezen voor een digitale versie van zijn of haar dagelijkse leesvoer. 
 	Waarom zou een mens nu nog betalen voor informatie via kranten? Radio, televisie en internet verschaffen alle nodige informatie en voor wie toch nog graag de krant wil lezen zijn er tal van uitwegen om dit te doen zonder er voor te moeten betalen. Dus ja, de papieren krant is vervangbaar en zal uiteindelijk ook uit het dagelijkse leven verdwijnen. Maar we mogen niet vergeten dat de nieuwe markt ligt in het online lezen van kranten, waar veel mensen natuurlijk ook nog voor zullen betalen. 