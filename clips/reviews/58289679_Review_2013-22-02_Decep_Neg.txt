Heb je zin in een gezellige namiddagje bijbabbelen met je beste vriendin met een hete kop koffie? Dan ga je best niet naar Potvolkoffie. De koffie krijg je (misschien) nog wel, maar heet zal die niet zijn en gezellig zit er ook niet meteen in. Deze koffiebar mag geclassificeerd worden onder het titel ‘Plaatsen waar ik nooit nog één voet binnenzet’. Toegegeven, de menukaart was indrukwekkend. Beschrijving na beschrijving van niet alleen alle soorten koffie de je maar kan bedenken, maar ook de bijbehorende gebakjes die mij en mijn vriendin deden watertanden. Thee of chocolademelk misten we wel op de kaart, maar ergens was dat ook begrijpelijk aangezien we ons in Potvolkoffie bevonden en niet in Potvolchocomelk bijvoorbeeld. Ook was vonden we alles nogal prijzig, maar de prachtige woordspelingen op het menu en in de naam van het koffiehuis maakten dat allemaal wel goed. We gaven onze bestelling door aan de ietwat norse ober en babbelden wat verder. Misschien lag het aan de ligging, maar het begon wel op te vallen dat deze plek een ware trekpleister was voor jonge moeders vergezeld van hun kersverse spruit en oude dames die eens ergens anders dan in de cafetaria van het rusthuis op de koffie wilden. Dat waren werkelijk de enige leeftijdscategorieën die ik kon zien. Late twintigers met hun pasgeboren baby’s en zestigplussers zover het oog reek. En ik. Op zich niet echt een probleem, ware het niet voor de fantastische luierverhalen die ik langs alle kanten mee kon volgen. Aan u te raden over welke variatie van luiers in het heb. Twintig minuten later waren we nog steeds aan het wachten op onze koffie en aan het luisteren hoe kleine Léon altijd toch zo schattig tegenpruttelt wanneer hij de papfles in de mond krijgt geduwd. Zó schattig. Echt. U had er bij moeten zijn. Speekselslierten tot twee tafels verder. Aandoenlijk! Van onze cappuccino en latte ondertussen nog geen sprake. Ik besloot me te informeren bij het meisje achter de toog of er misschien iets mis was gelopen met onze bestelling. Ze beet mijn neus er nog net niet af en stuurde me als een stoute kleuter terug naar mijn tafel. Na een oude man met een wandelstok naar buiten te hebben geholpen, kwam dan eindelijk onze bestelling aan. Een cappuccino met stukjes chocola erin en een latte met speculoospasta met nog twee stukjes chocoladetaart. Dat werd smullen. Dachten we. De koffies waren op zijn zachtst uitgedrukt lauw en de chocoladetaart kon nog net baby Léons buikje vullen. De miezerige spie kruimelde daarnaast ook helemaal uit elkaar als je je vork erin stak. Aangenaam verrast waren we niet. Daarbij waren de druk babbelende dametjes aan de tafel over ons kennelijk hun gehoorapparaat thuis vergeten, wat samen met het gehuil van Léon zorgde voor een achtergrondmuziek die ons niet echt kond bekoren. We propten ons stuk taart in onze mond, we hadden er tenslotte veel te veel voor betaald, lieten de koude koffie voor wat ze was en maakten ons uit de voeten. Onvriendelijk personeel, lastige klanten en te lang wachten op koffie die ik thuis waarschijnlijk beter kan maken. Mij vind je hier geen tweede keer.