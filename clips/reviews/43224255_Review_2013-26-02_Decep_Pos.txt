Potvolkoffie is de nieuwste koffiebar in het centrum van het pittoreske Brugge. Naast koffies serveren ze ook thee en heerlijk gebak. Ik ben zeer enthousiast, eindelijk nog eens een koffiebar die niet dezelfde ambities nastreeft als de keten Starbucks bijvoorbeeld. De koffie die zij maken smaakt meer naar suiker en melk dan koffie zelf, bovendien kosten deze zogenaamde koffies systematisch meer dan 4 euro. In potvolkoffie is dit allesbehalve zo. De prijzen swingen rond de 3 euro, maar het is wel een beetje hemel die je drinkt. Koffie met een vleugje kaneel, koffie met snippertjes chocolade, een ijskoffie... voor elk wat wils dus. In Potvolkoffie wordt een authentieke smaak nagestreefd, geen aangelengde drankjes dus. Ook wordt er nog traditionele koffie geschonken, met filter, voor de koffiekenners onder ons. Potvolkoffie is geen take away, de uitbaters schenken hun koffie onder het motto dat bij elke koffie een beetje rust hoort en als het kan ook een lekker zeteltje en een krant. Het is waar, hier valt geen stoel te bespeuren, de koffies worden in alle rust opgedronken in lage zeteltjes. Aan de muren hangen schilderijtjes in impressionistische stijl en er worden kranten en tijdschriften aangeboden. In de zomer kan je ook plaatsnemen in een al even pittoresk tuintje met een kleine vijver. Het is misschien door de koffie met mokkasmaak die ik zonet dronk dat ik zo euforisch klink maar ik weet zeker dat deze zaak nog mooie koffietijden staan te wachten!