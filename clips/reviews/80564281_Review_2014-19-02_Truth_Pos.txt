Sinds Apple in 2007 de eerste iPhone op de markt bracht, zijn er reeds verschillende generaties van de smartphone de revue gepasseerd. Op dit moment domineert de iPhone 5S het smartphonelandschap. Toch zijn er nog veel burgers die een ouder model van de Iphone op zak hebben. Zelf bezit ik een iPhone 4S en voor mij werkt het toestel nog steeds naar behoren. Mijn iPhone is niet alleen mijn telefoon, het is ook mijn computer geworden. Ik bekijk mijn e-mails, check Facebook, snapchat er op los en ik kan bovendien foto’s en filmpjes met het toestel maken. Een iPhone is de perfecte vervanging voor een iPod. Ik beluister al mijn muziek ermee, via iTunes of via de YouTube-app. Wist je dat je een iPhone zelfs als waterpas kan gebruiken en ermee op kompas kan lopen? Daarnaast kan ik naar andere iPhone-gebruikers iMessages sturen (sms’en) en ermee facetimen (videogesprekken voeren), iets wat andere smartphones niet kunnen. Tegenstanders van smartphones, en specifiek van de iPhones, hebben het bij het verkeerde eind. Ik daag je uit om een paar dagen de iPhone van een vriend te lenen. Op het einde van deze periode zal je merken dat je niet meer zonder kan! 