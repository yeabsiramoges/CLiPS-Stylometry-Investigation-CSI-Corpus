Een avond om snel te vergetenOp 20 januari 2014 reserveerde ik in La Vegetista, een vegetarisch restaurant in het centrum van Antwerpen. Met een lege maag en hooggespannen verwachtingen trok ik die avond naar het restaurant. Ik werd vriendelijk ontvangen en kreeg een tafel toegewezen voor twee personen. Vanaf het moment dat de amuse gepresenteerd werd, liep alles echter fout. De obers werkten op een inefficiënte en ongeorganiseerde manier. Tweemaal kreeg ik een gerecht dat ik niet gekozen had. De slechte communicatie onder de personeelsleden zorgde bovendien voor een gespannen en bedrukte sfeer in het restaurant. De gerechten konden niet tippen aan mijn verwachtingen. De amuse en de vegetarische lasagne waren smaak- en kleurloos. Als dessert koos ik de crème brûlée van viooltjes, een lekkere afsluiter, maar zeker geen hoogvlieger. Hoewel La Vegetista een goede score krijgt op de sociale netwerksite Tripadvisor, is het geen aanrader. Dit restaurant slaagt er niet in om een lekkere vegetarische maaltijd te presenteren en te zorgen voor een aangename totaalervaring.