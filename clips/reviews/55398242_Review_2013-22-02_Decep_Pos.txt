De titel ""Ken ik jou van ergens??"" deed mij niet meteen hopen op hoogstaande literatuur, maar toch nam ik de moeite het boek te lezen. Ik beschouwde het dan maar als pure ontspanning, goedkoop vermaak. Vanaf de eerste pagina al werd ik echter meegezogen in de wereld van het verhaal. Lisa, het vrouwelijke personage, handelt immers zo echt en herkenbaar dat het soms akelig wordt. De schrijver verwoordt haar gedachten, waarvoor een normaal mens zich op zijn minst lichtjes zou schamen, op zo'n vlotte manier dat je deze gedachten op een bepaald moment in het boek als vanzelfsprekend gaat ervaren. Ook de liefdesgeschiedenis (want daar draait het nu eenmaal om) is allesbehalve saai. Het verhaal neemt op dit punt zeer vaak een erg verrassende wending. Zoals je al kunt vermoeden is ook het einde saai noch logisch. 