Johnny Parsons' optreden in Trix op 20 maart beloofde vanaf het begin weinig goeds: de rapper uit Manchester liet twintig minuten op zich wachten om dan opgefokt het podium te betreden. Hij startte strak met 'Grab ur guns', maar was al buiten adem bij zijn tweede song 'Swedish girls'. Het doet niet verwonderen dat op het einde van de show Johnny Parsons enkel nog alleenstaande woorden kon mompelen. De typische samples van tv-tunes en straatgeluiden die op plaat zo opwindend klonken, bleken live vooral een bron van ergernis. Het dieptepunt echter was halverwege het optreden toen Parsons een cover trachtte te brengen van Marvin Gayes 'Sexual healing', had je me gezegd dat het een dronken Wayne Rooney was die op het podium stond, ik had je geloofd. Advies van de Raad voor Volksgezondheid: zet gerust Johnny Parsons' debuutalbum op, maar houd je ver van de rapper zelf weg.