Je mag het mij niet kwalijk nemen: een restaurant met de naam “Pizza Perfecto” schept hoge verwachtingen. Ik ben vast niet de enige die bij het lezen van deze naam dan ook een perfecte pizza verwacht. De teleurstelling was daarom des te groter toen ik een bord met half rauwe korst voorgeschoteld kreeg. De drie stukjes ananas en de al even talrijke stukjes kip waren ook niet wat ik verwacht had van de garnituur van mijn pizza Hawai. Dit alles zou ik nog door de vingers kunnen zien als de bediening feilloos was (ik was in een vergevingsgezinde bui). Helaas ontbrak bij de obers en kok het Italiaanse temperament en moest ik bijna anderhalf uur op mijn rauwe pizza wachten. Tijd genoeg om op te merken dat zowel mijn glas als mijn bestek vingerafdrukken bevatten. Samen met mijn goede bui was nu ook mijn eetlust verdwenen. Ik suste mijn gemoed met de veronderstelling dat een pizza als deze dan toch op zijn minst een goedkoop exemplaar zou zijn. De ultieme teleurstelling van de avond: de rauwe deeg kostte me 25 euro. Het frituur om de hoek is dan weer een aanrader als je toch nog een smakelijke en goedkope culinaire ervaring wenst. 