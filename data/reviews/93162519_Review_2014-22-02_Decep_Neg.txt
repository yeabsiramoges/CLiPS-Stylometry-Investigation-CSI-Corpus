Het is weer zo ver. De zoveelste man die zichzelf tot een ware barrista omtovert, of dat denkt hij toch. Jan Peeters opende 11 februari 2014 de koffiebar Potvolkoffie in de Prinsesstraat te Antwerpen. Het gezellige interieur met warme kleuren en lederen zetels nodigt uit om een koffie te drinken in deze koffiebar. De menukaart zag er heel aantrekkelijk uit en de termen ‘latte’, ‘karamel’ en ‘chocolade’ deden me al watertanden. De waarheid achter deze koffie viel echter enorm tegen. Ik proefde meer water dan koffie en moest erg lang zoeken naar een vleugje karamel of chocolade. Ik vroeg de uitbater meteen om een nieuwe tas koffie en kreeg een snauwend antwoord dat er niets mis was met degene die ik vast had en dat het aan mijn smaakpapillen lag. Het onbeleefde antwoord verbaasde me en ik vertrok meteen. Een week later probeerde ik een andere koffie in Potvolkoffie, maar werd weer teleurgesteld door de flauwe koffie die ik voorgeschoteld kreeg. Door mijn persoonlijke ervaring met deze koffiebar, raad ik u niet aan om er eens binnen te stappen. De koffie en de bediening zijn ongehoord slecht en daar draait het toch om in een koffiebar. 