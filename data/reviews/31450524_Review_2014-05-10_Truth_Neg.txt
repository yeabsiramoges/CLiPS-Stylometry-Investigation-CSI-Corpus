Sinds wanneer wil een student 5 euro uitgeven aan een koffie in een milieuonvriendelijke plastieken beker waarop je naam gegarandeerd fout is gespeld? Het antwoord is simpel: Sinds Starbucks een vestiging heeft in Antwerpen. Bij Starbucks gooien ze allerlei trendy namen naar je hoofd om je toch maar te overtuigen dat hun koffie origineel en vooral hip is. Ik houd eerder van authentieke en ingetogen koffiehuisjes, waar een koffie verkeerd gewoon een koffie verkeerd wordt genoemd en waar ik niet moet worstelen met namen zoals Caffè Misto en  Salted Caramel Chocolate Crème Frappucino. Starbucks is niet enkel een aanslag op mijn portemonnee, maar ook op mijn lijn.  Elke speciale koffie vind ik te zoet en wordt dan nog eens geserveerd met een heuse hoop mierzoete slagroom. Uiteraard valt er niet om smaken te twisten.  Wat wel te betwisten valt, zijn de idealen van Starbucks. Deze vind ik zeer tegenstrijdig. Langs de ene kant pralen ze met hun gebruik van fair trade koffiebonen, maar deze serveren ze wel ongegeneerd in plastieken bekers die door hun marketing als een modieus gadget worden beschouwd. Ik vind dit onverantwoord gezien onze huidige situatie, waarbij we door onze plastiekproductie de natuur in gevaar brengen. 