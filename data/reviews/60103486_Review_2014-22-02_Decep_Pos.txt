“Potvolkoffie” heeft niet enkel een ludieke naam die bij de doorsnee Antwerpenaar doet denken aan een aardige oude dame die beleefd vloekt wanneer ze een foute steek breit, maar ziet er ook gezellig ludiek uit wanneer je er binnenwandelt. Deze nieuwe zaak is geen gewone koffiebar, het is een ontmoetingsplek voor jong en oud. Ik was erg tevreden over het aanbod van cafeïnevrije mogelijkheden. Ik ben geen koffiedrinker maar houd gewoon enorm van de sfeer die koffiezaakjes uitstralen. Ik was dan ook verrukt wanneer ik merkte dat er tientallen verschillende soorten chocolademelk en milkshakes waren. Bij een goede kop chocolademelk, gebracht door de uiterst vriendelijke bediening, zag ik dat er op woensdagmiddag steeds kleine jazzoptredens worden georganiseerd in de zaak. Dit maakt volgens mij de zaak nog een stuk exclusiever. Het is dan ook nodig dat het binnen erg ruim is om te zitten en er veel zetels staan. Kort samengevat: een namiddagje onderuitzakken in een comfortabele zetel, slurpend van één van de heerlijke warme dranken van de kaart, vergezeld van een huisgemaakt gebakje terwijl je luistert naar jazzy tunes is hier absoluut geen onhaalbare kaart. Wat mij betreft hoort het een wekelijks agendapunt te zijn om hier te vertoeven!