Lachen, gieren, brullen en hier en daar een traantje wegpinken! Het alreeds vele jaren doodverklaarde en uitgemolken genre van de 'Romantic comedy' heeft met 'How did we meet again' eindelijk nog eens een bijdrage geleverd aan Vrouwe Cinema. Behalve een sterke cast kan deze film ook rekenen op een originele fotografie, een obscure Franse arthouse-film waardig. Toch verraadt het budget hier een op en top Hollywoodfilm. Er zijn zelfs enkele cliché's aanwezig! Maar waar bij andere films uit hetzelfde stalletje de cliché's worden neergesabeld als zwak en flauw, begrijp je bij het zien van deze prent waarom er in de eerste plaats cliché's zijn en waarom ze in zoveel films steken.