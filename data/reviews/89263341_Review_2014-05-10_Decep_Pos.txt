De seizoenen wisselen, temperaturen dalen en voor je het weet is Koning Winter weer daar. En wat is er een betere remedie tegen de winter blues dan een lekkere kop koffie met een smeuïg stuk chocoladetaart erbij?Toen ik voor het eerst hoorde van de opening van Potvolkoffie wist ik meteen dat ik daar nog veel bezoekjes ging brengen. Het taartassortiment is volgens mij uniek in Antwerpen, ik heb nog nooit zo’n groot aanbod gezien. De taart is niet het enige goede dat deze zaak te bieden heeft, de koffie is namelijk ook hemels. Mijn favoriet is de espresso; een klein, stomend kopje vloeibaar geluk. Wat me het meest in deze koffiebar aantrekt is de atmosfeer. Het kleine pand is enorm knus aangekleed, met verschillende houten stoelen en tafels, bekleed met allerlei verschillende kussentjes. En het pronkstuk, de wand gevuld met boekenkasten, waaruit je boeken kan ontlenen of zelfs kopen. Een uniek en heerlijk concept voor iedereen die houdt van lezen in een aangename omgeving, met een bakje troost.