Hoe de hype rond ‘Rising Perfection’ is ontstaan, is me een volstrekt raadsel. ‘Rising Perfection’ is totaal overroepen en geen minuut van uw kostbare tijd waard. Met clichématige teksten, commerciële deuntjes en een drummer die de bal meermaals per nummer misslaat, is ‘Rising Perfection’ het label ‘rock’ onwaardig. De bandleden zijn bovendien stuk voor stuk overjaarse pubers die hopen snel rijk te worden. De teksten van hun nummers bestaan louter uit samenraapsels van lyrics van andere zwaar overschatte bands. Jammer genoeg is deze band erin geslaagd om te infiltreren in de muziekscène. Uiteindelijk is ‘Rising Perfection’ niet meer dan een zanger die geen toon kan houden, een gitarist die willekeurige snaren aanslaat en een drummer met de kwaliteiten van een driejarige trommelaar. Gelukkig bestaat er met dit soort groepen één zekerheid: uiteindelijk vallen ze allemaal door de mand. Onder het mom van alternativiteit kan de band nog even voortbestaan, maar ook aan minder mooie liedjes komt een einde. Hopelijk houdt de band de eer aan zichzelf en stopt hij ermee voor iedereen door heeft hoe schandalig slecht hij eigenlijk is. Kortom, 'Rising Perfection' is een slag in het gezicht van elke ware muzikant.