Nee, dit kan beter. En na mijn vierde bezoek aan Pizza Perfecto had ik dat eigenlijk ook moeten weten. We worden naar één van de op elkaar gepakte tafeltjes geleid. Het is niet altijd aangenaam om terwijl je praat ook het gesprek van de naburige tafel te kunnen volgen. Een blik op de kaart leert me dat het keuzeaanbod beperkter is dan vorige keer. Voor elk extraatje op je pizza moet je schandalig bijbetalen. Onze bestelling wordt opgenomen door een verveelde serveerster die haar job zo te zien al lang beu is. Na het zien van de toiletten neem ik me voor niet meer te veel te drinken. Een paar meter verderop staat de ‘uitgebreide’ verse saladebar. Aan de kleur van de groenten te zien valt er wel te twisten over die versheid. Onze pizza’s vallen nogal klein uit, en we laten de taaie korst liggen. Wat een teleurstelling na die lange wachttijd. Bij het afrekenen lijkt het betaalautomaatje na 4 maanden nog altijd niet goed te werken. Met een haastig “tot ziens” worden we buiten gewerkt, want er staat nog een hele rijk klanten te wachten. Nee, verderop in de straat is er ook nog een pizzeria. 