Het is een vaak gehoorde verzuchting van menig gastronoom: ‘Waar kan men tegenwoordig nog lekker eten, zonder zich blauw te betalen?’. The Jellyfish Joker komt alvast aardig in de buurt. Wij opteerden voor het ontdekkingsmenu van de chef, waarbij men vier gangen voorgeschoteld krijgt voor slechts €40, maar ook wie liever à la carte eet gaat hier buiten zonder het gevoel dat zijn portefeuille veel lichter is. De obligatoire vissoep is de specialiteit van chef Seppe Grosjean. Hij gebruikt namelijk geen dure vissoorten, maar zijn kunde en kennis zorgen voor een zeer fijn uitgebalanceerd smakenpalet. Vervolgens gaf zijn equipe de licht gerookte haringfilet een fijne zure toets mee door te af te werken met schilfers groene appel. Een combinatie die naar meer smaakt. De victoriabaars met vel was op lage temperatuur in de oven gegaard en werd geserveerd met seizoensgroenten. Een relatief dieptepunt was het dessert, de chocomousse was veel te zacht, maar dat mag absoluut niet te zwaar doorwegen in het eindoordeel. Met zo’n vriendelijke bediening en een chef die zowel liefde voor het vak als klantvriendelijkheid hoog in het vaandel draagt, kan het niet anders dan dat we nog jaren zullen genieten van The Jellyfish Joker!