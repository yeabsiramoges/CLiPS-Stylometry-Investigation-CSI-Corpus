Altijd en overal verbonden met het internet: de oplossing voor ons drukke leven

De nutteloze informatie op sites als Twitter en Facebook hoopt zich snel op. Weet jij bijvoorbeeld al wat je vrienden of kennissen vanavond gaan eten? Misschien kan je er wel inspiratie uit opdoen als je straks zelf naar de supermarkt gaat om boodschappen te doen. Tegenwoordig vindt dit al lang niet meer exclusief plaats op de computer: ook mobiele telefoons vibreren of piepen om de paar minuten om de aandacht van de gebruiker op de allerlaatste tweets te richten. Volgens sommigen is het om gek van te worden, maar er is wel degelijk een plethora aan hulpmiddelen beschikbaar om de informatie te filteren en overzichtelijk te maken. Maar bedenk wel: al ben je nu vrijwel constant verbonden door middel van het internet, dit is tekstuele communicatie. Met andere woorden, je hoeft niet onmiddelijk antwoord te geven, maar je kan wachten tot je de tijd hebt.

Het is niet voor niets dat de meeste jongeren de voorkeur geven aan SMS, email, Twitter, e.d. over een belletje naar iemands (mobiele) telefoon. Net als je lekker aan het werk bent, verstoord een rinkelende telefoon je uit je concentratie voor een vraag die geen haast had. Dat is toch veel erger dan een email? Er beginnen zelfs bedrijven op te springen waar de bureaus van de werknemers geen telefoon hebben, maar waar alle vragen via een non-obtrusive applicatie door werknemers aan elkaar kunnen worden gesteld. De gedachte hierachter is dat het op zijn minst een minuut of tien duurt voordat je echt goed aan het werk bent. Telefoongerinkel gevolgd door een niet spoedeisende vraag interrumpeert de concentratie onnodig en verspild kostbare tijd.

Maar de mobiele telefoon, die juist ook zo mooi de toegang tot SMS en het internet tot onze beschikking brengt, is tegelijkertijd een modernere, zelfs nog storender versie van de familiaire bureautelefoon. Sommigen gebruiken zo opvallend mogelijke ringtones en uit onderzoek blijkt dat eenzijdige gesprekken mensen meer ergeren dan een gesprek tussen meerdere personenen dat onwillekeurig wordt opgevangen. Daarom is het voor de algemene productiviteit en ergernisniveaus juist van het grootste belang dat de verregaande integratie van email e.d. voortgezet wordt. Het is tijd om een einde te maken aan de onderbrekingscultuur die door de vaste en mobiele telefoon in de afgelopen decennia tot ongekende hoogten is gestegen. Men moet weer leren dat het over het algemeen geen kwaad kan om niet binnen een paar minuten antwoord te krijgen op een vraag. Natuurlijk zijn er zaken die wel stante pede een reactie vereisen, dus de mogelijkheid om daadwerkelijk te bellen moet wel degelijk in mobiele telefoons aanwezig blijven. Maar er moet een eind komen aan het bellen om elk wissewasje.

Sommigen hebben helaas wat moeite met het concept dat bv. emails niet zo snel mogelijk beantwoord hoeven worden. Zij voelen zich overweldigd door de grote hoeveelheid emails en denken dat ze geen tijd meer overhouden. Ze zijn constant bezig met het beantwoorden van deze elektronische berichten. Juist voor hen is het van belang om in te zien dat er geen conceptueel verschil is tussen elektronische en papieren post. Je gaat toch ook niet om de tien minuten een brief beantwoorden uit de stapel ongelezen post? Focus op je werk en deel je tijd zo in dat je alle elektronische post in een keer verwerkt, of wellicht verdeeld over twee of drie vaste periodes in de dag.

Een groot struikelblok voor dit soort grootschalige cultuurverandering is de Belgische mobiele telefoniemarkt. In tegenstelling tot omliggende landen als Nederland en Frankrijk is het aanbod qua mobiel internet in dit land bijna lachwekkend. Waar men in Nederland vrijwel ongelimiteerd, snel, mobiel internet kan verkrijgen voor 20EUR per maand, geeft een provider als Belgacom of BASE slechts 512MB per maand voor een vergelijkbaar bedrag en is er niet eens een ongelimiteerde optie beschikbaar. Zolang dit soort lage limieten blijven bestaan is het onwaarschijnlijk dat de nieuwe Flickr, Google Maps of Twitter uit dit land zal komen; zij vereisen immers teveel bandbreedte. Zelfs de kosten van een SMS-je zijn astronomisch: volgens recente berekeningen is het sturen van informatie van en naar de Hubble telescoop meer dan 10.000 keer goedkoper dan het sturen van een SMS-je. Waarschijnlijk zal 512MB wel volstaan voor de meeste email conversaties, zolang bijlages niet worden geopend en links niet worden gevolgd. Desalniettemin zijn het juist dit soort toepassingen die extra dimensies en aantrekkingskracht geven aan de hierboven geschetste zo min mogelijk interumperende samenleving.

Het moge dus duidelijke wezen dat de verantwoordelijkheid voor het vinden van een beetje welverdiende rust ook gedeeltelijk bij de gebruikers zelf ligt. Als collega's niet begrijpen waarom je liever niet voortdurend gebeld wordt, leg dan rustig uit waarom je tekstuele communicatie prefereert en benadruk dat bellen alleen voor spoedeisende gevallen dient. Indien je zelf de telefoon nog regelmatig gebruikt, probeer zoveel mogelijk over te stappen op elektronische communicatiemiddelen, zoals email. Laat je niet overheersen door de overdaad aan elektronische berichten, maar wacht rustig tot de tijd beschikbaar is om alles te beantwoorden. Er is tegenwoordig echt niet zoveel meer te doen dan 30 jaar geleden, maar het is wel makkelijker om niet in een goed werkritme te komen dan wel eruit te raken. Gun jezelf ook af en toe eens een pauze van onze geurbaniseerde, technologische wereld: vijf minuten in de natuur (of gecultiveerde natuur, zoals een park) is al voldoende om een mens rustiger en beter in zijn vel te doen zitten. We leven in de toekomst; geniet ervan.
