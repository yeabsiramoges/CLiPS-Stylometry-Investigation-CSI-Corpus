Gelukkig maar (of toch 'gelukkig, maar...'?)

Geluk: het is een klein woord, maar wel eentje met een zeer grote betekenis. Maar wat is geluk nou eigenlijk, sterker nog: bestaat geluk wel echt? Geluk is de mate waarin we ons gelukkig voelen. Hier kun je zelf invloed op uitoefenen en daardoor is geluk geen vaststaand gegeven. Als je op twee verschillende manieren naar eenzelfde situatie kijkt, is de beleving van hiervan ook verschillend. Dit impliceert dat je zelf verantwoordelijk bent voor hoe je situaties ervaart en daardoor zelf je geluk kunt maken. Maar betekent dit dan ook dat  geluk volledig maakbaar is? 

Als geluk volledig maakbaar zou zijn, dan zou vrijwel iedereen er waarschijnlijk voor kiezen om gelukkig te zijn. Toch noemt nog geen 50 % van de ondervraagde Vlamingen zichzelf gelukkig en vergeleken met vorig jaar is het percentage gelukkige Vlamingen zelfs gedaald. Opvallend is wel dat België op de achtste paalts in de Internationale Geluksindex staat. Deze index geeft de mate van geluk weer van 100.000 mensen in 90 landen. België staat in de top 10 van gelukkigste landen en toch geeft slechts 46 % van de mensen aan zich gelukkig te voelen. 
Deze ogenschijnlijke tegenstelling is onder andere te verklaren door de economische crisis en de daarbij behorende groeiende onzekerheid. Mensen zijn niet langer zeker van hun baan en bij ontslag is het maar de vraag of je snel weer opnieuw aan een baan komt. Daarnaast is de sociale steun steeds minder zeker.  Ons geluksgevoel hangt dus gedeeltelijk af van het hebben en kunnen behouden van werk en de hiermee samenhangende financiële zekerheid. 
Daarnaast heeft de steun van onze vrienden, familie en collega's van grote invloed op de mate waarin we ons gelukkig voelen, meer nog zelfs dan het hebben van een relatie. Sociale contacten vinden we blijkbaar erg belangrijk. Sociale contacten zijn echter niet af te dwingen, alhoewel je wel invloed kunt uitoefenen op de manier waarop je contacten opbouwt en onderhoudt. 
Ten slotte zijn een gevoel van vrijheid en individualiteit van grote invloed op ons geluksgevoel. Als je het gevoel hebben zelf te mogen bepalen en de vrijheid hebben om zelf keuzes te mogen maken, voel je je gelukkiger. Dit geeft het gevoel dat je invloed hebt op je eigen leven, wat maakt dat we ons leven niet ondergaan maar mede bepalen. De omstandigheden waarin we leven beïnvloeden wel degelijk de mate waarin we gelukkig zijn.  
Daarentegen is het wel erg makkelijk om te zeggen dat je ongelukkig bent door alles wat je overkomt. Door in een slachtofferrol te kruipen, geef je alle verantwoordelijkheid voor je levensgeluk uit handen. De omstandigheden kun je niet altijd beïnvloeden, maar de manier waarop je hiermee omgaat wel. Het verliezen van je baan, kan een kans zijn om eindelijk dat eigen bedrijf waar je van droomt te starten of om te solliciteren op ene leuke functie, waarvoor je je oude baan niet durfde te riskeren. Door te kijken naar de mogelijkheden in plaats van de problemen, kan een vervelende situatie uiteindelijk leiden tot een vergroting van je geluk. 

Is geluk volledig maakbaar? Nee, dat is het zeker niet. Is het dan volledig afhankelijk van externe factoren. Nee, dat is het gelukkig ook niet. Geluk is een combinatie van je persoonlijke omstandigheden en de manier waarop je hiermee omgaat. Je hebt dus wel degelijk invloed op de mate waarin je geluk ervaart ongeacht je omstandigheden. Stoppen met klagen is niet de oplossing om gelukkiger te worden, maar het helpt wel! 