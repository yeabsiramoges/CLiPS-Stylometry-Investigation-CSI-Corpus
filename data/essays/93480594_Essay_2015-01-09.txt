Moet de promillegrens voor jonge chauffeurs naar omlaag? 
De laatste weken zijn er een aantal ernstige verkeersongevallen gebeurd met jonge, dronken bestuurders. Dit geeft aanleiding tot discussies over het verlagen van de promillegrens. Zou het aanpassen van deze grens een goed idee zijn? 
De huidige promillegrens bedraagt 0,5. Volgens de European Transport Safety Council (ETSC)is deze grens te hoog. De ETSC bestaat uit 39 nationale en internationale organisaties die zich bezighouden met de verkeersveiligheid binnen de Europese Unie. Voorzitter Herman De Croo stelt voor om de bovengrens te verlagen naar 0,2. Deze aanpassing zou enkel gelden voor bestuurders tussen zestien en 24 jaar oud. Het is namelijk bewezen dat zij drie keer zo vaak betrokken zijn bij dodelijke ongevallen dan oudere bestuurders. Uiteraard heeft alcohol hier geen positief effect op. Over het algemeen wordt op dit voorstel niet echt enthousiast gereageerd. Wat zouden de voor- en de nadelen zijn van deze aanpassing? 
Het verlagen van de promillegrens: een goed idee!
Jongeren feesten graag tot in de vroege uurtjes en daar hoort natuurlijk een drankje bij. In iedere vriendengroep is er meestal wel iemand BOB. Of die persoon zich daadwerkelijk houdt aan een of twee drankjes, is nog maar de vraag. Tijdens het uitgaan is het vaak zo dat ook de BOB van dienst alcoholische drankjes nuttigt. 'Het is het begin van de avond' of 'Ik weet nog perfect wat ik doe', zijn antwoorden die dan vaak gegeven worden. De voorstanders van de verlaging van de promillegrens zien voornamelijk deze scenario's voor zich. Het probleem is dat veel jongeren, maar zeker niet allemaal, niet kunnen stoppen na een of twee drankjes. Zij blijven alcohol drinken gedurende de ganse avond en rijden vervolgens naar huis met de wagen. Dit leidt soms tot ongevallen met een dodelijke afloop. Vorige week nog waren een jonge moeder en haar dochter van drie jaar onderweg naar een feest. Een jongen van negentien die op weg was naar huis na het uitgaan, reed hen omver en pleegde vluchtmisdrijf. Hij had maar liefst negen glazen bier op. Het dochtertje was op slag dood, de moeder bezweek een paar dagen later aan haar verwondingen. Door zulke gebeurtenissen pleit de European Transport Safety Council (ETSC) uiteraard nog meer voor een verlaging van de promillegrens. Hierdoor zouden jongeren verplicht zijn om zich tot slechts een drankje te beperken. Dat er dringend zwaardere straffen moeten komen op dronken rijden, is duidelijk. De vraag rijst echter of de verlaging van de promillegrens daadwerkelijk tot gevolg zal hebben dat jongeren minder zullen drinken wanneer ze nog met de wagen moeten rijden. 
Discriminatie en generalisatie
Eerst en vooral vinden de tegenstanders van de verlaging de hele discussie nogal generaliserend. Ook jongeren die zich wel aan de limiet van 0.5 promille houden, zullen worden gestraft. Verder wordt de aanpassing van de promillegrens ook gezien als discriminerend. Waarom zouden jongeren zich aan een lagere bovengrens moeten houden dan ouderen? In het verleden hebben ook al veel mensen boven de 24 jaar een dodelijk ongeval veroorzaakt. 
Jongeren sensibiliseren zou een beter manier kunnen zijn om het probleem van dronken rijden aan te pakken. Het probleem bij jonge mensen is vaak dat zij niet stilstaan bij de gevolgen van dronken rijden. Ze denken dat ze nog perfect kunnen functioneren en bij volle verstand zijn. Het tegendeel is echter al meermaals bewezen. Momenteel wordt er maar weinig ondernomen om jongeren attent te maken op de gevolgen van rijden onder invloed. Verder dan een aantal campagnes langs de weg of op televisie gaat het niet. Scholen zouden bijvoorbeeld lezingen kunnen organiseren. Mensen die een dierbare verloren hebben bij een verkeersongeval, zouden hun ervaringen kunnen delen. Maar ook jongeren die zelf een ongeval veroorzaakt hebben door dronken rijden, zouden hun verhaal kunnen vertellen. Zo zouden jongeren zich misschien bewuster kunnen worden van de impact die dronken rijden kan hebben op mensenlevens.  
Aangezien het voorstel heel wat discussies uitlokt, zal een akkoord nog niet voor meteen zijn. De overheid zal de voor- en nadelen moeten afwegen en uiteindelijk moeten beslissen of deze wetgeving er al dan niet komt. 