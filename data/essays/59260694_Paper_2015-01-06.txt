Het Comburgs handschrift
Hoe codicologie een verschil kan maken. 

1. Inleiding
Naar het Comburgs handschrift is in de loop der jaren al vrij veel onderzoek gebeurd. Onderzoekers beschrijven het meestal als een verzameling teksten, geproduceerd door een groep kopiisten onder het toeziend oog van een scriptoriumleider. Hellinga noemt deze groep schrijvers ‘Gezellen van den Ringe’. Helaas blijkt zijn hypothese makkelijk te ontkrachten. Hoe is het Comburgs handschrift dan wel tot stand gekomen? Om deze vraag te kunnen beantwoorden moeten we eerst een aantal andere zaken behandelen. Allereerst moeten we een duidelijk beeld schetsen van wat het Comburgs handschrift precies is. Als we dat weten, kijken we naar de hypothese die Hellinga opperde op basis van overeenkomsten met een Gents archiefstuk. Hierop rijst de vraag of we überhaupt nog wel kunnen achterhalen hoe dit handschrift tot stand is gekomen. Hoewel we niks voor de volle honderd procent zeker kunnen weten, kunnen we op basis van een nieuw onderzoek wel nieuwe gegevens achterhalen. Brinkman en Schenkel hebben een codicologisch onderzoek naar het Comburgs handschrift gestart. De inhoud en resultaten van dit onderzoek behandelen we aan het eind van deze paper.

2. Het Comburgs handschrift
Het Comburgs handschrift is een Middelnederlands boek dat met de hand is geschreven. Het bevat voornamelijk teksten die didactisch en moraliserend van aard zijn. Het handschrift is niet opgebouwd zoals een modern boek met een begin, een midden en een eind. Het bevat een hele verzameling van teksten waardoor het meer op een kleine bibliotheek lijkt. Tot het einde van de achttiende eeuw leek dit handschrift vergeten. Toen werd het herontdekt in Duitsland. Vanaf dat moment is de inhoud van het handschrift veelvuldig onderzocht en verschenen er verscheidene publicaties over. De meeste van deze publicaties handelen volgens Schenkel (1998, P. 114) over één specifieke tekst in de codex, zoals dat het geval was bij Van den vos Reynaerde. In enkele gevallen bespreekt een onderzoeker het gehele boek. 

Dit handschrift bestaat uit een samenvoeging van zes individuele onderdelen. Het eerste deel bevat een volledig afschrift van Die Rose. Dit is een vertaling van de Oudfranse tekst Roman de la Rose, waarin de hoofdfiguur enkele allegorische personages ontmoet, terwijl hij een roos probeert te plukken. Het tweede deel bestaat grotendeels uit teksten van Jacob van Maerlant. Bij het tweede deel horen eveneens nog een viertal andere kleine teksten. Het derde deel bevat een stuk uit Sidrac, een tekst die in dialoogvorm antwoorden geeft op wetenschappelijke vragen. In het vierde deel komen de meest bekende teksten voor, namelijk Van den vos Reynaerde en Van Sente Brandane. De meeste mensen zijn bekend met de sluwe vos, maar weinigen kennen het verhaal over de Ierse abt die een boek over Gods scheppingen in brand stak. Het vijfde deel bevat uittreksels uit Der leken spieghel van Jan van Boendale. Het zesde en laatste deel is een onafgewerkte versie van de Rijmkroniek van Vlaanderen, een werk van 10.571 verzen. De kroniek vangt aan bij de stichting van het Graafschap Vlaanderen in 792, onder de grondlegger Liederic van Aerlebeke. Zo gaat het door tot de opkomst van Jan zonder Vrees in 1405 (Schenkel en Brinkman, 1998, pp. 32-78). 

3. Hellinga’s hypothese
Toen Hellinga in de jaren zestig zijn reeks artikelen publiceerde over codicologie en filologie in de Spiegel der Letteren, besprak hij ook het Comburgs handschrift (1965, pp. 59-62). Hij stelde hierin de hypothese dat het handschrift een uitvoering zou zijn van een flink aantal kopiisten, onder leiding van een scriptoriumleider. Deze zou instaan voor de meeste versregels en de eindredactie. Als bewijs hiervan vond hij een archiefstuk van dezelfde hand als stukken in het Comburgs handschrift. De schrijver van dit archiefstuk zou dan ook nog tot een groep scribenten behoren die Hellinga de ‘Gezellen van den Ringe’ noemde. Helaas gaf hij geen duidelijk verwijzing naar dit archiefstuk. 

Deze ontdekking van Hellinga zou drie zaken impliceren. Het eerste is dat eenzelfde kopiist zowel een ambtelijke, als een niet-ambtelijke tekst zou kunnen schrijven. Als tweede geeft het ook aan dat kopiisten in een groot samenwerkingsverband zouden schrijven. Ten laatste impliceert Hellinga’s hypothese ook dat het Comburgs handschrift een gezamenlijk werk was van die ‘Gezellen van den Ringe’. Brinkman beaamt dat kopiisten beide soorten teksten schreven in zijn artikel in de Queeste van 1998. Hij geeft hier voldoende voorbeelden van ambtelijke schrijvers wiens hand ook in literaire handschriften is terug te vinden. Dat kopiisten daadwerkelijk samenwerkten, en dat de ‘Gezellen van den Ringe’ het Comburgs handschrift geschreven zouden hebben, is moeilijker te bewijzen.

In 1993 publiceert Reynaert zijn bevindingen over Hellinga’s kwestie in De Spiegel der Letteren (pp. 63-66). Aan de hand van een Gentse geschiedschrijving toont hij in de eerste plaats aan dat ‘Gezellen van den Ringe’ een genootschap was van professionele schrijvers, die zich in kleine schrijvershuisjes hadden gevestigd aan de overkant van het Gentse stadhuis. Reynaert wijst er ook op dat deze benaming pas voorkwam vanaf 1479. Evenwel heeft hij de benaming ‘Gezellen van der pennen’ gevonden, die vanaf 1449 gebruikelijk was. In 1400 bestond er dus nog geen georganiseerd professioneel verband tussen de kopiisten. Toch is deze ontdekking van belang; dit genootschap van schrijvers bevond zich immers al wel op de juiste plek. Al vanaf halverwege de veertiende eeuw vestigde de eerste schrijvers zich tegenover het stadhuis in kleine huisjes, en dit aantal groeide alleen maar tot in de vijftiende eeuw (Brinkman, 1998, pp. 102-113). 

Na lang zoeken kwam ook het archiefstuk boven water, waar Hellinga op doelde bij het schrijven van zijn artikel. Het bleek te gaan om een verzameling van akten, gemaakt in opdracht van de Gentse schepenen. Hoewel er overeenkomsten zijn tussen de hand van de akte en de hand in het Comburgs handschrift, zijn er toch onvoldoende bewijzen om te besluiten dat deze door dezelfde persoon geschreven is (Brinkman, 1998, p. 100). 

Dit is het belangrijkste argument tegen Hellinga’s hypothese. Zonder de link tussen het Gentse archiefstuk en het Comburgs handschrift zijn er op dit moment weinig tot geen redenen om het handschrift als project te beschouwen van een groep samenwerkende kopiisten, onder leiding van de gekende scriptoriumleider. 

4. Nieuw onderzoek naar het Comburgs handschrift
De meeste stellingen over het verleden bestaan aanvankelijk vaak uit beargumenteerd giswerk. Gelukkig bestaan er wetenschappelijke methodes om met deze problematiek om te gaan. Codicologisch onderzoek kan een manier zijn om nieuwe gegevens bloot te leggen. Het Comburgse handschrift is ook aan codicologisch onderzoek onderworpen. 

4.1 Codicologie in het algemeen
Codicologisch onderzoek werd lange tijd stiefmoederlijk behandeld. Vanaf de tweede wereldoorlog wist de codicologie zich te vestigen in de wetenschappelijke wereld, en nu is het een autonome onderzoeksmethode (Bork, 2012). Codicologie houdt in dat je een boek of codex onderzoekt op een aantal verschillende materiële vlakken. Je let op bijzonderheden in de samenstelling of opbouw, in het uitzicht van de band en kaft,… Uit deze gegevens probeer je dan conclusies te trekken over de inhoud of geschiedenis van het handschrift. Het is dus een wetenschappelijke manier om een handschrift te onderzoeken. 

4.2 Resultaten van het codicologisch onderzoek van het Comburgs handschrift
Brinkman en Schenkel schreven in 1998 ook een diplomatische editie van het Comburgs handschrift (pp. 13-27). Deze editie bevat ook het verslag van een uitgebreid codicologisch onderzoek. Op basis hiervan kunnen we een aantal zaken vaststellen. Op het eerste zicht lijkt de band het enige gemeenschappelijke te zijn dat de verschillende onderdelen met elkaar samenbind. Verder maken we een onderverdeling op basis van een aantal verschillende kenmerken, die een codex kan vertonen: onregelmatig opgebouwde katernen, wisseling van kopiist, wisseling van inkt, andere decoratie, andere wijze van liniëring, of verschil in de kwaliteit van het perkament. Als één of meer van deze kenmerken samen zouden vallen met een tekstgrens dan is er mogelijk sprake van een individueel handschrift in een codex. Op basis van deze criteria kunnen we zes verschillende handschriften in de codex onderscheiden. 

Als voorbeeld van zulke onderscheidende kenmerken kijken we enkel even naar het derde handschrift van de codex. Het gebruikte materiaal is van een opvallend betere kwaliteit dan dat van de rest van het handschrift. Het perkament van de andere teksten is doorspekt met gaten, scheuren en ontbrekende hoeken. Dit derde handschrift heeft dit allemaal niet. Daarnaast zijn er ook gebruiks- en slijtagesporen te vinden op de buitenbladen van dit handschrift. Er zijn pennenkrabbels op aangebracht en er zijn vocht- en vetvlekken die nergens anders in de codex voorkomen. Dit zou kunnen betekenen dat dit bundeltje katernen ooit al een individueel leven leidde voor dat het een bundel vormde met de andere teksten.

We zouden hieruit dus kunnen besluiten dat de codex niets meer is dan een convoluut, waarbij handschriften die niets met elkaar te maken hebben bij elkaar zijn gevoegd om één codex te vormen. Dit blijkt echter evenmin niet het geval te zijn. 

Na uitvoerig onderzoek vermoeden Brinkman en Schenkel dat tien verschillende kopiisten aan deze codex zouden hebben gewerkt (pp. 78-88). Dit betekent dat er meer kopiisten zijn dan handschriften en dat dus meerdere schrijvers aan één handschrift hebben gewerkt. Meer nog: een aantal kopiisten komen zelfs in meerdere handschriften voor. Vijf van de zes handschriften hebben zo een gemeenschappelijke herkomst. Elk van deze kopiisten liet duidelijke sporen achter. Sommige kopiisten hebben enkel een tekst geschreven en niets meer. Terwijl andere rubriceerde, corrigeerden en aanvulden. Alleen het al eerder vermelde derde handschrift staat volledig op zichzelf. De kopiist van dit onderdeel heeft niet meegewerkt aan de andere handschriften, en de aangebrachte verbeteringen komen in handschrift drie komen evenmin in de andere teksten voor. 

We kunnen hieruit twee belangrijke conclusies trekken. De overeenkomsten in het schrift van de verschillende kopiisten duiden erop dat er wel degelijk een vorm van samenwerking was bij het schrijven van de handschriften. Daarnaast weten we nu ook dat de zes verschillende handschriften in deze codex in meer of mindere mate een individueel leven leidden voor ze omstreeks 1540 samen in dezelfde band terechtkwamen. Deze tijdsbepaling gebeurt aan de hand van de datering van de arabische cijfers voor vier en zeven op de folie van de bladen, die voor 1578 zo voorkwamen. Beide jaartallen zijn niet willekeurig gekozen. In 1540 komt de codex namelijk in het bezit van Erasmus Neustetter, die het boek in 1578 opnieuw liet inbinden (Brinkman & Schenkel, 1998, pp. 78-88). 

5. Conclusie
Op basis van het voorgaande kunnen we een aantal zaken voor waarheid aannemen. Door nieuw onderzoek naar het archiefstuk dat Hellinga in zijn argumentatie aanhaalde als belangrijkst bewijsstuk, kunnen we zijn hypothese ontkrachten. Het gevonden archiefstuk vertoonde niet genoeg overeenkomsten met één van de handen in het Comburgs handschrift om ons te overtuigen dat deze door dezelfde kopiist geschreven zouden zijn. Daarnaast is er ook niet vroeg genoeg sprake van de term ‘Gezellen van den Ringe’. Eerst is er sprake van de ‘Gezellen van der Penne’, maar deze benaming komt pas een goede eeuw na het ontstaan van het handschrift in omloop.  

Door codicologisch onderzoek komen er wel nieuwe gegevens naar boven, maar deze maken de zaak zelfs gecompliceerder. Twee zaken kunnen we nu vaststellen. Enerzijds weten we wel dat er een samenwerking was tussen de verschillende kopiisten, want sommige handen zijn in meerdere handschriften te herkennen. Bovendien is er één hand, die voor de meeste handschriften heeft opgetreden als rubricator en redacteur. Hoe die  samenwerking dan exact verliep, is nog maar de vraag. Anderzijds zijn er ook veel tekenen die erop wijzen dat de meeste van deze handschriften ook een individueel leven hebben geleid, voordat ze samen werden gebonden. 

Het laatste wat we zeker weten is dat alle zes handschriften uiteindelijk samen in één band terecht zijn gekomen omstreeks 1540. Hoewel Hellinga’s hypothese dus ontkracht werd, wees hij wel al in de juiste richting. Verder toekomstig onderzoek naar het dialect- en spellingsgebruik zou meer vragen kunnen beantwoorden. 
