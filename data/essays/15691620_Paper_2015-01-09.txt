Nergens beter Vlaams dan Thuis
Over tussentalig taalgebruik in televisiefictie

1. Inleiding
De standaardisering van het Nederlands in België was een moeizaam proces voor de Vlaming. Pas vanaf de jaren vijftig streefde de Vlaming er naar om de Nederlandse standaardtaal te leren spreken dankzij verschillende acties en onderwijzende initiatieven. Zodra ze de norm beheersten, konden ze aanvoelen in welke context een bepaalde taalvariëteit gesproken moest worden en konden ze van taalregister wisselen. (Plevoets, 2008) Zo ontstond diglossie in Vlaanderen waarbij het dialect en de standaardtaal naast elkaar in gebruik waren. Het dialect werd gehanteerd voor informele en intieme communicatie, de Nederlandse standaardtaal in formele en officiële domeinen. Tegenwoordig worden deze twee taalvariëteiten steeds vaker vervangen door tussentaal. Het is opvallend hoe sterk de aanwezigheid van tussentaal is in mediaplatformen, zoals televisiereeksen. De media worden in het Vlaamse taaldebat vaak als verantwoordelijken gezien voor de verdere verspreiding van tussentaal. In deze paper wordt het gebruik van tussentaal in televisiereeksen uiteengezet aan de hand van een casestudy onder leiding van Dirk Geeraerts over tussentaalgebruik in de populaire soaps Thuis en Familie. Verder wordt de evolutie van het taalgebruik in televisiefictie in dertig jaar tijd onder de loep genomen, waar ik het proefschrift van Sofie Van Hoof voor geraadpleegd heb.

2. Wat is tussentaal?
Het hedendaagse Nederlands is onderverdeeld in drie lagen. De bovenste laag is de Nederlandse standaardtaal. De standaardtaal wordt in België ook wel ‘VRT-Nederlands’ genoemd. Dit komt omdat de verzorgde taal van het journaal op de Vlaamse radio en televisie (VRT) tijdens de jaren zestig en zeventig de norm voor de inburgering van de standaardtaal was. Daarnaast hebben we de laagste laag, deze omvat de verzameling Vlaamse dialecten. Dialecten zijn niet alleen onderling afwijkend per regio, maar zijn ook compleet verschillend van het VRT-Nederlands in woordkeuze, woordvolgorde en klankleer. Beide taallagen liggen aan het uiterste van het taalspectrum. (Geeraerts, 1999: 232)
Vervolgens kunnen we tussen de laag van de dialecten en de standaardtaal nog een tussenlaag onderscheiden. Er zijn verschillende namen om naar de taal van deze tussenlaag te verwijzen, zoals ‘verkavelings-Vlaams’ (Van Istendael, 1993: 116-117), ‘Schoon Vlaams’ (Goossens, 2000: IIV), ‘soap-Vlaams’ (Geeraerts, 1999), omgangstaal en tussentaal. Het is meer bepaald de informele spreektaal en de half-beschaafde omgangstaal van Vlaanderen (Geeraerts, 2000: 161), het continuüm tussen het dialect en de standaardtaal. De termen ‘omgangstaal’ en ‘tussentaal’ hebben beide een neutrale gevoelswaarde, maar omdat ‘tussentaal’ meer ingeburgerd is bij de Vlaamse bevolking zal deze term hierbij verder gebruikt worden om in deze paper naar dit taalgebruik van de tussenlaag te verwijzen. (Geeraerts, 1999: 232)
3. Tussentaal in televisiefictie: Familie en Thuis
Tussentaal krijgt ook wel de term ‘soap-Vlaams’ als synoniem, omdat het de taal van de Vlaamse soapseries is, wat in contrast staat met de taal van het journaal (‘VRT-Nederlands’) (Geeraerts, 1999). Deze veronderstelling wordt als een onmiskenbaar gegeven aangenomen, maar is dit wel zo? Als we tussentaal ook ‘soap-Vlaams’ noemen, zijn de Vlaamse soaps dan vanzelfsprekend tussentalig in hun taalgebruik? Er wordt namelijk gesuggereerd dat de aanwezigheid van tussentaal in soaps en andere media zorgt voor de verspreiding van tussentaal. Deze vragen staan op de achtergrond van het onderzoek van Geeraerts dat hier verder besproken zal worden. (Geeraerts, 2000: 161)

3.1. Opstelling van het onderzoek
Anne Penne en Veerle Vanswegenoven hebben onder leiding van Dirk Geeraerts (1999) een onderzoek uitgevoerd naar het taalgebruik van bekende Vlaamse soaps. Ze hebben telkens vier afleveringen van de VTM-soap Familie en de VRT-soap Thuis onderzocht op de aanwezigheid van taalverschijnselen die als typerend worden gezien voor tussentaal en de resultaten van beide soaps onderling vergeleken. (Geeraerts, 2000: 162)
Hun analyse van de afzonderlijke verschijnselen volgt de basisprincipes die zijn ontwikkeld in Geeraerts, Grondelaers & Speelman (1999), met name de ‘onomasiologische’ telling van de verschillen. Dit wil zeggen dat hoe vaak een bepaald verschijnsel in een bepaalde context optreedt enkel relevant is als we weten hoe vaak het verschijnsel in dezelfde context niet voorkomt. De kwantitatieve verhouding tussen tussentalige vormen en de standaardtalige alternatieven is hierbij van belang. (Geeraerts, 2000: 163) 
De sociolinguïstiek speelt ook een belangrijke rol in de analyse van het onderzoek. Afzonderlijke personages hebben vaak verschillende sociale profielen. Hierin kan ook eventuele linguïstische variatie binnen de soap zelf geanalyseerd worden. (Geeraerts, 2000: 163)

3.2. Verschil in tussentalig gebruik
De resultaten worden samengevat in Tabel 1 (Geeraerts, 2000: 164). Elk taalterrein staat vermeld met het aantal tussentalige resultaten. In de linkerkolom staan deze resultaten in absolute cijfers. Ter illustratie: voor de uitspraak in Thuis staat ‘1001/1761’. Dit wil zeggen dat op de 1761 onderzochte uitspraken er 1001 als een tussentalig gekarakteriseerde uitspraak wordt gezien. In de rechterkolom staat het absolute cijfer als een percentage weergegeven. Zo ligt het tussentaligheidsgehalte van Thuis bij uitspraak op 57%.  (Geeraerts, 2000: 164)
Er zijn wel twee beperkende factoren. Ten eerste werd een beperkt aantal lexicale en syntactische verschijnselen onderzocht. Vervolgens hebben de cijfers in Tabel 1 enkel betrekking op die verschijnselen omdat ze opzettelijk geselecteerd zijn voor dit onderzoek op grond van hun tussentalig karakter. Het tussentaligheidsgehalte van uitspraak voor Thuis is 57%, maar dat betekent niet dat Thuis in het algemeen voor 57% Vlaams klinkt. (Geeraerts, 2000: 164)
Uit de tabel luidt de conclusie dat Thuis in vergelijking met Familie veel tussentaliger van karakter is doorheen de vier taalterreinen. Het is geen verrassing, mits het taalgebruik in de media niet meer het VRT-Nederlands als model volgt. Dit is voornamelijk te wijten aan de invloed die de commerciële zender VTM uitoefent. Ondanks het feit dat Thuis door de VRT wordt uitgezonden, wijst dit onderzoek uit dat deze VRT-reeks een groter tussentaliger gebruik heeft dan de commerciële VTM-reeks Familie. Voor een verklaring moet er gekeken worden naar de achtergrond van de soaps. Dit genre wordt in de volgende paragraaf uitgelegd. (Geeraerts, 2000: 164)

3.3. Relatie tussen soap en realisme
Soaps zijn een specifiek televisiegenre. Ze bevatten verschillende verhaallijnen die in elkaar verstrengeld zijn en doorheen verschillende afleveringen doorlopen, om enkel tijdens de afzonderlijke afleveringen onderbroken te worden door te eindigen met een cliffhanger. Inhoudelijk zijn de reacties van de personages belangrijker dan de gebeurtenissen die deze reacties veroorzaken. Ze komen op de voorgrond te staan door dialogen en close-ups van hun emoties. Daarnaast is herkenbaarheid een van de basiselementen van de soap. De fictionele wereld in de soap sluit aan op die van de kijker of ligt in het verlengde ervan. Dat vertrouwelijkheidsgevoel wordt ook ondersteund door een beperkte en stabiele verzameling van personages en van settings en decors waar de gebeurtenissen zich afspelen.  Bovendien zijn soaps een voorbeeld van ‘realisme’. De herkenbaarheid heeft als voorwaarde dat de getoonde werkelijkheid en de gebeurtenissen als realistisch of minstens waarschijnlijk ervaren moeten worden. (Geeraerts, 2000: 165)
Vanwege het streven naar realisme in soaps, kunnen we het verschil van tussentaalgebruik in Thuis en Familie verklaren. “[D]e VTM-soap heeft een beperkter sociologisch bereik dan de VRT-soap, en de verhaallijnen van Familie zijn vaak wat minder realistisch dan die van Thuis” (Geeraerts, 2000: 165). In Familie volgen de kijkers het wel en wee van één familie uit de hogere middenklasse. De personages komen uit een welstellend milieu en hebben betere leefomstandigheden dan die van de gemiddelde kijker. Ook het plot is fantastischer, heeft meer glamour en is minder geloofwaardig. Hierdoor geeft Familie een beperkt beeld van de sociologische werkelijkheid. In tegenstelling tot deze VTM-reeks, leven de kijkers van Thuis mee met de belevenissen van één dorp. Thuis geeft een sociale dwarsdoorsnede van de maatschappij weer met personages die minder zwart-wit getekend zijn en heeft een geloofwaardiger, alledaagser plot. Hieruit volgt de conclusie dat Familie minder realistisch is dan Thuis. (Geeraerts, 2000: 165-166)

3.4. Verklaring tussentaalgebruik in sociologische context
Uit de conclusies van voorafgaande paragraven kan het volgende geconstateerd worden: omdat tussentaal sterk aanwezig is in de Vlaamse taalwerkelijkheid, wordt die aanwezigheid sterker geuit in de meest realistische soaps. Soaps zoals Familie, die de kijker een spiegel voorhouden hoe het leven zou kunnen zijn, streven een burgerlijke deftigheid na en sluiten verdere tussentaligheid uit. Dat de tussentalige kenmerken niet volledig uitgezuiverd zijn kunnen we  verklaren op grond van de herkenbaarheidsfactor. (Geeraerts, 2000: 167)
Deze verklaring moet wel bijgesteld worden. Het gebruik van tussentaal is in de werkelijkheid niet concreet. Tussentaal bevat een continuüm tussen dialect en standaardtaal dat bekend is voor de taalgebruiker en de kijker. Indien we aannemen dat dit continuüm een sociale basis heeft, dan kunnen we verklaren dat er verschillen bestaan tussen verschillend gesitueerde personages. Zo zijn de soaps dankzij het realisme dat ze nastreven verplicht om de tussentaligheid van verschillende personages te doen variëren. (Geeraerts, 2000: 167)
Het verschil in tussentaalgebruik staat dus in verband met de sociale status van de personages. Doordat Thuis een bredere laag van de maatschappij vertoont, zijn er tussen die personages meer variëteiten in hun taalgebruik dan in Familie. Deze verschillen drukken de sociale identiteit van de personages uit. We kunnen vaststellen dat het verschil van taalgebruik tussen Familie en Thuis te verklaren is vanuit het verschillende profiel dat ze voor zichzelf hebben uitgekozen. (Geeraerts, 2000: 168-169)
4. Evolutie van tussentaal in televisiefictie
De taal van de soaps wordt in het taaldebat aangehaald als voorbeeld en verantwoordelijke voor de verbreiding van tussentaal. Er wordt van uitgegaan dat het gebruik van niet-standaardtaal in televisiefictie een vrij recent verschijnsel is. Hierin schuilt de impliciete veronderstelling dat vroeger op de BRT, nu de VRT, bijna uitsluitend standaardtaal werd gesproken in zowel fictieve als non-fictieve programma’s. De situatie zou pas veranderd zijn met de opkomst van VTM. Door de komst van deze concurrentie moest de BRT zijn beschavingsproject ruimen voor populair entertainment. Volgens de commentatoren nog steeds met een opvoedende impuls, wellicht doordat de BRT tijdens de monopolieperiode doordrongen was van opvoedende principes. Deze overtuiging dat de fictiereeksen van de BRT tijdens die periode standaardtalig zouden zijn, wordt getoetst. Sarah Van Hoof onderzocht voor haar proefschrift welk taalgebruik er in fictiereeksen te horen was voor het einde van de monopolieperiode. Daarnaast wordt er gekeken of er effectief meer tussentaal wordt gesproken in hedendaagse reeksen dan dertig jaar geleden. (Van Hoof, 2013: 247-248)
4.1. Corpus van oude en nieuwe fictiereeksen 
De evolutie van het taalgebruik en de toename van tussentaal in televisiefictie werd onderzocht door een samengesteld corpus van 21 oude en recente fictiereeksen. Het oude subcorpus (corpus 1980) bevat telkens één aflevering van dertien fictiereeksen die tijdens de periode 1977-1985 door de BRT werden uitgezonden. De meeste reeksten uit dit corpus zijn ‘volledig Vlaamse’ producties waarvan twee in coproductie met Nederlandse omroepen, maar met BRT als hoofdproducent en/of een meederheid van Belgische acteurs. Het recente subcorpus (hedendaags corpus) bevat telkens één aflevering van acht Vlaamse fictiereeksen geproduceerd door of in opdracht van de VRT en uitgezonden door de VRT tijdens 2008-2009. (Van Hoof, 2013: 248)
4.2. Resultaten onderzoek
Na het onderzoek van vermeld corpus, door middel van een kwantitatieve analyse met een geïntegreerde maat voor zowel tussentaalgebruik als dialectgebruik, moet de hypothese over het standaardtalig karakter van de BRT-reeksen bijgeschaafd worden. Het taalgebruik in de fictie-reeksen uit de periode rond 1980 is niet zo standaardtalig als aangenomen wordt. In tegenstelling tot de recente reeksen werd er dertig jaar weliswaar meer standaardtaal gebruikt in fictie, maar er werden ook nog dialectreeksen uitgezonden die niet meer tot het hedendaagse aanbod behoren. Er doken toen ook al intermediaire taalvormen tussen dialect en standaardtaal op. (Van Hoof, 2013: 288)	
Het taalgebruik in vroegere fictie toonde een veel grotere variatie dan hedendaagse fictie. Het taalgebruik rond 1980 bestreek het hele continuüm tussen standaardtaal en substandaardtaal. Het hedendaagse fictietaalgebruik is binnen dat continuüm opmerkelijk verkleind. In dertig jaar tijd heeft het taalgebruik in televisiefictie zich verplaatst verder van de polen dialect en standaardtaal en meer naar de intermediaire zone in het taalspectrum. Ondanks het voorkomen van tussentaal rond 1980, is de bruikbaarheid ervan in de dertig jaar wel sterk uitgebreid. (Van Hoof, 2013: 289)
5. Conclusie
Er kunnen enkele interessante conclusies getrokken worden over het taalgebruik in televisiefictie. Het onderzoek van Geeraerts, Penne en Vanswegenhoven, over de tussentaal in populaire soaps Familie en Thuis (zie §3), stelt dat hoe dichter de wereld van de soap bij de leefwereld van de kijker aanleunt, hoe meer de personages gebruik zullen maken van tussentaal vanwege de alomtegenwoordigheid van tussentaal in Vlaanderen in de realiteit. Om nog dichter bij de taalwerkelijkheid aan te leunen, is er variatie in tussentaalgebruik tussen personages van verschillende sociale lagen. In het proefschrift Van Hoof (zie §4) blijkt dat er dertig jaar geleden, toen het gebruik van standaardtaal op televisie nog de norm was, ook (in mindere mate) al tussentaal gesproken werd in televisiereeksen, maar dat het gebruik ervan enorm is toegenomen. Helaas kunnen we uit deze onderzoeken niet verklaren of tussentaal in televisiefictie inderdaad zorgt voor de verspreiding van tussentaal. Zoals Van Hoof al verklaarde in het abstract van haar bijdrage ‘Taalvariatie op de Vlaamse openbare omroep. Substandaardisering in fictieprogramma’s vroeger en nu’ (2010) is er nog te weinig empirisch materiaal voor een analyse die op deze hypothese een antwoord kan geven.
