Werken tot je er bij neervalt

Langer werken is niet goed voor onze gezondheid. Mensen kunnen de werkdruk niet meer aan en kampen met psychische problemen. Ook fysiek eist langer werken zijn tol. Een hele dag rechtstaan vraagt energie en is voor jonge benen geen probleem, voor ouderen is dat een ander verhaal. De stapels papieren op het bureau zijn een uitdaging voor een beginneling, maar een sleur voor een ancien. 

Je bent 65 jaar en je staat met een zwakke stem voor een groep studenten. Er is rumoer in de aula, maar je krijgt de studenten niet stil. Roepen gaat niet meer en zelfs met een microfoon ben je niet tot de achterste rij verstaanbaar. Je bent uitgeput en de overheid verwacht dat je dit nog vijf jaar volhoudt. Langer werken put het lichaam uit en maakt de geest moe. Het schaadt onze gezondheid. Is dit de toekomst?

Het begint al bij de verplaatsing. Een jong persoon neemt zijn fiets of auto. Voor hem is het allemaal heel vanzelfsprekend. Dat verandert wanneer je ouder bent. Je geraakt niet meer op je fiets en ook bij het wandelen zijn de spieren stijf. Er is de slijtage van het lichaam. Toch moet ook een ouder persoon op zijn werk geraken. Hierbij forceert een man of vrouw op leeftijd zijn of haar lichaam wel vaker. Je doet met de weg van je huis naar het werk afbreuk aan je lichaam, aan je gezondheid. De verplaatsing, waarmee de werkdag begint en ook eindigt, vraagt veel energie. Het langer blijven werken eist fysiek zijn tol.

Naast de verplaatsing is ook de job zelf een fysieke inspanning voor een ouder persoon. Een hele dag rechtstaan vraagt een zekere fitheid en is in sommige sectoren noodzakelijk. Voor een man of vrouw van 65 jaar is dit niet meer vanzelfsprekend. Deze persoon ervaart al sneller de behoefte om zich even neer te kunnen zetten en de benen te laten rusten. Ook een bureaujob is geen cadeau. De hele dag op een stoel zitten is belastend voor de rug. Rugpijn is een veel voorkomende klacht bij jonge mensen, maar nog meer bij oudere mensen. 

Tijdens het werk stelt de werkgever eisen. Het is belangrijk dat je presteert. Een jong werknemer ziet dit als een uitdaging. Voor iemand die al langer werkt, is de werkdruk op een bepaald moment te veel. Dit kan voor een burn-out zorgen. Eén op de vier Belgen krijgt in zijn leven min of meer ernstige psychische problemen. Wie met een burn-out te maken heeft, verliest de lust om te gaan werken. Je bent moe en vindt de energie niet om je naar de werkomgeving te verplaatsen. Werken tot op latere leeftijd heeft dus ook psychische gevolgen. 

Je kan je werk graag doen, maar op een bepaald moment wordt het een sleur. Elke dag is routine. Bij de ene job is er al wat meer variatie dan bij de andere. De eentonigheid van een baan kan tot ziekteverzuim leiden. Ook door de sleur kan iemand tegen zijn werk opkijken. De persoon in kwestie is dan werkonbekwaam door psychisch onwelzijn. 25% van alle uitkeringen voor werkonbekwaamheid hebben deze oorzaak. 

Een burn-out of de sleur die je ervaart zijn van psyschische aard. Soms gaat het zo ver, dat een opname in een psychiatrische instelling de enige oplossing is. Het is aangetoond dat psychiatrische patiënten een 15 jaar lagere levensverwachting kennen. We kunnen dan zeggen dat de eis om lang te blijven werken, een zeer grote invloed heeft op onze levensverwachting en met andere woorden een aanslag is op onze gezondheid.

Het langer blijven werken heeft heel wat invloed op zowel fysiek als psychisch vlak.
Een burn-out of andere psychische problemen zijn niet uitgesloten. De arbeid die je verricht, kan er ook voor zorgen dat je minder goed te been bent. Het kan voordelig zijn voor de staat om mensen langer te laten werken, voor de personen in kwestie is het geen geschenk. Waar mensen met pensioen vroeger een mooie reis maakten, kunnen ze vandaag met de centen die zij na alle lange jaren werken verdiend hebben, hun kosten bij dokters en psychiaters betalen. Hopelijk zijn ze aangesloten bij een goed ziekenfonds. 