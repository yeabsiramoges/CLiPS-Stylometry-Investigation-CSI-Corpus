Werkloosheidsuitkeringen beperken in de tijd? 


Bij een recente enquête ging 74 procent van de ondervraagden  akkoord met de stelling dat “misbruiken de sociale zekerheid bedreigen”. 

Kunnen we onze sociale zekerheid nog redden? Zal de vergrijzing  België op de rand van het faillissement brengen? De verkiezingen mogen dan misschien wel voorbij zijn maar onze sociale zekerheid blijft een druk besproken onderwerp. Er gaan stemmen op om de werkloosheidsuitkeringen te beperken in de tijd. Waanzin of pure noodzaak? 
Al jaren is België bekend om zijn goed uitgebouwd sociale zekerheidsstysteem waar ook de zwakkeren van de maatschappij opgevangen worden. Werkloosheidsuitkeringen, kinderbijslagen, loopbaanonderbrekingen, goede pensioenen ... maakten België tot een van de best uitgebouwde verzorgingsstaten waar er een stevig vangnet is voor de bevolking. Het basisprincipe achter deze structuur is solidariteit. Solidariteit tussen jong en oud maar ook tussen arm en rijk. Iedereen draagt bij tot het systeem en kan er dan ook van genieten wanneer hij/zij er nood aan heeft. In theorie klinkt dit alles heel mooi maar een streng overheidstoezicht is waarschijnlijk nodig om het betaalbaar te houden. 
Het was voornamelijk de N-VA die het onderwerp van de werkloosheidsuitkeringen tijdens de verkiezingscampagne heeft aangehaald. De partij wil deze uitkeringen beperken tot 2 jaar en er zo voor zorgen dat werklozen gemotiveerd worden om te zoeken naar een nieuwe job. Op veel bijval van andere politieke partijen kon Bart de Wever niet rekenen toen hij plan uit de doeken deed. Groen en SP.A zijn radicaal tegen het idee terwijl CD&V pleit voor een middenweg met afnemende uitkeringen. Alleen Open VLD en Vlaams Belang zijn ervoor gewonnen om de uitkeringen te beperken in de tijd. 
De reden voor zo'n verschillende visies op de werkloosheidsuitkeringen, is dat de politieke partijen vertrekken vanuit een andere invalshoek. N-VA ziet de uitkeringen als een verzekeringssysteem waarop je tijdelijk beroep kan doen als je er nood aan hebt. Zij gaan ook sterk uit van het idee dat je iets moet bijgedragen hebben voordat je iets kan ontvangen. Werkloosheidsuitkeringen zijn in deze visie dus echt een vangnet dat voor een korte periode kan gebruikt worden. Door de uitkeringen te beperken in de tijd wil men enerzijds  mensen activeren om op zoek te gaan naar werk en anderzijds de kostprijs te drukken zodat het systeem ook kan overleven in de toekomst. De partij wil mensen echter ook begeleiden bij hun zoektocht en opleidingen aanbieden zodat de openstaande vacatures opgevuld kunnen worden. Met deze strategie wil de partij mensen die profiteren van het systeem eruit halen en meer kansen geven aan diegenen die wel willen werken. 
SP.A en Groen gaan daar weer uit van het solidariteitsprincipe. Zij vinden dat de uitkeringen in de tijd beperken asociaal is en pleiten ervoor om werklozen beter te begeleiden. Op die manier willen ze de welvaart op peil houden en voorkomen dat nog meer mensen in de armoede verzeilen. SP.A en Groen denken bovendien niet dat het beperken van uitkeringen in de tijd een groot effect zal hebben op het 'activeren' van mensen. Ze wijzen erop dat vele mensen werkloos zijn omdat er gewoonweg geen werk is voor hen. Hun werkloosheidsuitkering afnemen zal dus niet zorgen voor meer werkenden maar voor stijgende armoede. Het geld om de stijgende uitgaven te financieren willen ze gedeeltelijk halen bij een vermogensbelasting. 
Welke visie je ook verkiest je kan er niet omheen dat de kosten van het huidige systeem de pan uitswingen en dat er maatregelen genomen moeten worden. De stijgende kosten zijn uiteraard een stuk te wijten aan de vergrijzing waardoor het aantal werkenden daalt ten opzichte van het aantal gepensioneerden. Dit fenomeen waaraan uiteraard weinig te veranderen valt, is echter maar een deel van het probleem. In Belgë ligt de werkgelegenheidsgraad op  67,2% wat een stuk onder de Europese doelstelling van 75% is. Wanneer we bovendien in detail naar de gegevens kijken, zien we twee opvallende zaken. Ten eerste ligt de werkgelegenheidgraad bij 55+'ers een stuk lager dan in in de meeste andere Europese landen. Dit betekent dat ondanks de officiële pensioenleeftijd,  een groot deel van de bevolking al veel vroeger stopt met werken en dus ook met bijdragen aan het sociale zekerheidsstysteem. Ten tweede is er een groot verschil te zien tussen de verschillende regio's in België. In Vlaanderen ligt de werkloosheid lager dan in Wallonië maar vooral Brussel doet het heel slecht. Door een hoge concentratie van laagopgeleiden in Brussel is er bovendien niet onmiddellijk licht aan het einde van de tunnel. De ongelijke verspreiding van werkloosheid binnen België zorgt ervoor dat er aangepaste maatregelen nodig zijn per gebied. 
Solidariteit binnen het sociale zekerheidssysteem is van groot belang, niet alleen vanuit financieel oogpunt maar ook vanuit het principe. We kunnen echter niet blind blijven voor de grote kostprijs dat het systeem met zich meebrengt. Om onze sociale zekerheid in stand te houden, is er nood aan verandering. Het beperken van de werkloosheidsuitkeringen in de tijd, samen met goede begeleiding van werklozen lijkt me de beste manier om voor de verandering te zorgen. Sociale zekerheid kan je vergelijken met het verzorgen van een boom: je moet soms durven snoeien om verder te kunnen groeien. 
