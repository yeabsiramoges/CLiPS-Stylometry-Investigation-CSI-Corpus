Met iedereen op elk ogenblik verbonden: grenzen en uitdagingen van moderne communicatiemiddelen. 

Je staat in een pashokje in een van de bekende winkelketens (ja, ik heb het over onze goede vrienden Hennes en Mauritz) en in het hokje naast je klinkt een gsm. Onmiddellijk kan je voorspellen wat een van de eerste zinnen van de persoon die antwoordt zal zijn: "Ja, ik ben net in de H&M". Als je geluk hebt, gaat het gesprek nog een tijdje door en kom je heel wat interessante informatie te weten over mensen die je helemaal niet kent, maar ondertussen wel al levendig voor de geest kan halen. 

Maar de ideale plek om meegevoerd te worden naar levens van andere mensen is natuurlijk de trein. Tijdens een lange treinrit komt een mens wel eens wat te weten. Zo was ik een paar weken geleden getuige van een telefoongesprek over een huwelijkscadeau. Het luid pratend meisje vond het onmogelijk om gewoon een enveloppe met geld te geven en verdedigde haar standpunten vurig tegenover haar moeder. Een echte schande vond ze het, ook al was het de uitdrukkelijke wens van het bruidspaar. Want stel je nu eens voor dat je een geldenveloppe geeft, dan weet het gelukkig paar exact hoeveel geld je voor hen over hebt. Neen, een cadeau was beter, maar dan had ze wel wat financiële steun nodig van het thuisfront. Tot slot maakte ze nog eens duidelijk aan haar moeder dat ze op haar eigen (hypothetische) trouwfeest geen enveloppes zou toleren. Was ik even blij met die opheldering, want na deze grondige kennismaking op de trein verwacht ik wel een uitnodiging voor die bruiloft in de bus. Of misschien dat tegen die tijd uitnodigingen enkel nog via Facebook verstuurd worden. 

Ach Facebook, het levende bewijs dat de wereld klein is. In een oogopslag kan je zien wie van je vrienden bevriend is met een van je andere vrienden. Dat kan wel eens onverwachte linken opleveren. Het interessantste aspect aan Facebook is echter dat je de activiteiten van anderen op elk moment van de dag kan volgen. Gesteld dat ze veel dingen posten natuurlijk, want er zijn ook van die mensen die niet hun hele leven op de site zetten. Mensen die niet zeggen dat ze een gezellige tijd hebben gehad met hun liefje, of dat ze zich wat verdrietig voelen of dat ze blok hebben maar het nu alweer beu zijn. Waarom dat soort mensen op Facebook zit, is een raadsel. In tijden als deze is openheid over alles toch wel het minste wat je kan verwachten. 

Zoals openheid over je relatie. Want daar is Facebook natuurlijk ook goed voor: al je vrienden op de hoogte stellen hoe het gaat in je liefdesleven. Je vrienden kunnen dan op hun beurt de gepaste reacties posten. Als je van 'single' naar 'in een relatie' gaat dan kunnen ze delen in de blijheid. Is er jammer genoeg sprake van de omgekeerde situatie dan kunnen ze onmiddellijk online troost bieden. Zelfs voor ingewikkelde situaties voorziet Facebook een status, namelijk - het woord zegt het zelf - 'complicated'. De uitleg moet je dan maar zelf voorzien. Andersom werkt het natuurlijk ook, jij kan ook zien hoe het in het liefdesleven van je vrienden gaat. Bijgevolg kan je op de voet volgen wanneer het object van jouw begeerte eindelijk weer op de markt komt. En dan kan de verleiding beginnen: berichtjes op zijn of haar prikbord, misschien zelfs een link naar een liedje met onderliggende betekenis en urenlange gesprekken op de chat. Succes verzekerd. 

Alle gekheid op een stokje, een mens wordt er wel eens moe van, van die constante informatiestroom. Je gsm zorgt ervoor dat je constant bereikbaar bent en als dat niet het geval is, durven mensen van tijd tot tijd verontwaardigd reageren. "Je neemt nooit je gsm op". Het is zelfs al moeilijk in te beelden dat pakweg tien jaar geleden de meerderheid van de bevolking geen gsm had en dat de wereld toen ook bleef draaien. Geen sms'jes naar je lief, niet snel even bellen om te zeggen dat je vijf minuutjes later zal zijn en zeker geen gsm's waarop je muziek kan luisteren en het internet kan raadplegen. Was het dan vroeger slechter? Of misschien net beter? 

Die twee vragen komen overeen met het paradoxale gevoel dat we hebben bij onze communicatieve samenleving. Enerzijds willen we in verbinding staan met alles en iedereen, anderzijds willen we rust. Die rust zoeken we in allerlei cursussen zoals Mindfulness en yoga en in welnesscenters. Alles moet vooruit in onze maatschappij maar soms wil je liever even blijven staan en van het zicht genieten. De zoektocht naar een evenwicht is niet altijd even makkelijk. Het is echter nu het moment om ernaar op zoek te gaan vooraleer onze communicatiemiddelen zich tegen ons gaan keren. Met wat gezond verstand en respect voor anderen kunnen we al ver komen. 
Uiteraard kunnen we mensen niet verbieden om te bellen op de trein of waar dan ook, maar je stemvolume in toom houden is al zoveel aangenamer voor de mensen rondom je. En uiteraard kunnen we niet censureren wat mensen op Facebook zetten, maar daar ligt de verantwoordelijkheid eerder bij de ontvanger. Je kan de updates van bepaalde mensen verbergen of je kan misschien zelfs helemaal afstand nemen van Facebook. 

Dat is een belangrijk aspect: we leven wel in een op communicatie gerichte maatschappij, maar als individu hoef je je daar niet (ten volle) aan te conformeren. Uiteindelijk kies je zelf hoe bereikbaar je bent en in welke mate je afstand wil nemen van onze moderne communicatiemiddelen. Misschien is het voor de ene persoon voldoende om een keertje per week zijn of haar gsm uit te schakelen, terwijl het voor de andere al te veel is als de thuistelefoon rinkelt. Zolang je je maar goed voelt bij je keuzes en niet overweldigd voelt door al die communicatiekanalen. En als het je écht te veel wordt, kan je nog altijd een nieuw jurkje gaan scoren in de H&M. 
