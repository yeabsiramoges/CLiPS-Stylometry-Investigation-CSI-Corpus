
Een meter is geen meter.
 	Een minister wil het onderwijs hervormen en alles staat op stelten, klachten stromen binnen en verontwaardigde leraren doen hun beklag. Maar een hervorming is niet noodzakelijk slecht. En zelfs indien deze hervorming geen noodzaak is kan het zeker geen kwaad om eens goed na te denken over het onderwijs. Wat er goed is aan het Vlaams onderwijs, wat er slecht aan is, maar ook wat er dan  precies hervormd zou moeten worden en -de belangrijkste vraag- waarom deze hervorming precies nodig zou zijn.
	De hervorming van het middelbaar onderwijs is niet iets waar zonder nadenken aan begonnen mag worden. Eerst en vooral is het belangrijk te onderscheiden op welk gebied er precies hervormd moet worden. Aan de ene kant is een strenge bijscholing van leerkrachten aan het secundair onderwijs nodig, aangezien slechts een klein deel van de vast benoemde leerkrachten nog steeds voor de volledige honderd procent bekwaam is. Aan de andere kant moet het leerproces grondig bestudeerd worden. Een overschakeling naar projectonderwijs of ervaringsgericht onderwijs zou mooie resultaten kunnen boeken op gebied van slaagkansen. Het Amerikaanse model kan ook toegepast worden, maar dit model neemt dan weer meer risico's met zich mee. Volgens het Amerikaanse model zou een leerling aan de hand van zijn of haar interessegebied in freshman year al kunnen beslissen welke vakken interessant lijken en dus de moeite zijn om te volgen, maar dit kan dan in hun senior year weer ernstige gevolgen hebben, want wiens interessegebied verruimd is heeft dan vier jaar eerder potentieel aanlokkelijke studierichtingen uitgeschakeld. Dit is dus tot dusver het enige model dat niet de voorkeur geniet.
	Leerkrachten die Engels geven maar zelf in deze taal niet uit hun woorden raken, of wiskunde-leraren die er drie keer langer over doen dan hun leerlingen om een vraagstuk over kansberekening op te lossen, veroorzaken een verlaagde inzet van scholieren. Want welke zestienjarige vindt het nuttig te studeren wat de leraar zelf niet kan? Dit is een van de hoofdredenen waarom een hervorming op dit gebied zeker op zijn plaats zou zijn. Maar dit criterium is ook toepasbaar op het andere vermeldde hervormingsgebied. Wanneer een -al dan niet bekwame- leerkracht vooraan in de klas gewoon een verhaaltje vertelt en er dan van uit gaat dat de leerlingen dit helemaal onthouden. Is de kans kleiner dat de leerlingen de stof ook effectief zullen opnemen. Projectonderwijs of ervaringsgericht onderwijs zou de leerlingen geïnteresseerder kunnen maken in de leerstof. Een meter is niet 'gewoon' honderd centimeter, een meter is vijf keer de voet van meneer Frans, leraar wiskunde, of drie keer de onderarm van mevrouw Engelbeen, lerares geschiedenis.
	Het is uiteraard niet zo dat er geen enkele goede leerkracht Engels, wiskunde, aardrijkskunde of geschiedenis bestaat. Dat zou nogal overdreven zijn. Toch is het belangrijk in te zien dat er veel verbeterd kan worden aan het middelbaar onderwijs in Vlaanderen. In de eerste plaats om een goede opleiding van volgende generaties te verbeteren, in de tweede plaats omdat kennis zorgt dat er een wereld voor je open kan gaan. Er zijn effectief negatieve punten aan het middelbaar onderwijs op te merken. Want wanneer je geslaagd bent op een test aardrijkskunde over weersvoorspellingen, maar nog steeds niet begrijpt want Frank bedoelt met occlusiefronten, dan ken je de leerstof niet. Ook al had je een tien op tien. Het grootste probleem aan het huidige systeem is dat de leerstof slechts in het korte termijn-geheugen van het merendeel van de scholieren raakt. En of dit procentueel voornamelijk aan de vormgeving van de stof ligt, of aan de bekwaamheid van onderwijzers, dat is een vraag waar moeilijk antwoord op geboden kan worden.
	Wat zeker goed is aan het onderwijssysteem in Vlaanderen, is dat je na zes jaar min of meer geschoold bent op verschillende gebieden, en er dus nog steeds veel wegen ingeslagen kunnen worden. Uiteraard kies je in het middelbaar een studierichting, die je al dan niet interesseert, maar deze werken niet belemmerend voor je verdere studies. Neem nu bijvoorbeeld Jelke Joosen, zij studeerde in de derde graad van de onderwijsinstelling Moretus-Ekeren de richting Wetenschappen-Wiskunde, en zij schrijft nu een essay voor haar examen Nederlandse Taalbeheersing in de studierichting Taal- en Letterkunde. Dankzij de lessen in het middelbaar van alle vakken heeft iedereen van alles een beetje voorkennis, en of deze kennis uitgebreid wordt hangt af van ieders keuze in verdere opleiding.
	Het valt te concluderen dat, hoewel het onderwijs in Vlaanderen van goede kwaliteit is, er altijd ruimte is voor verbetering. Een vraagstuk dat op ongelooflijk veel verschillende manieren aangepakt kan worden, zorgt dat er geen eenduidig antwoord geformuleerd kan worden over wat goed of slecht is. Een ding echter is wel belangrijk: wie de les geeft moet de les geleerd hebben, want wie zelf in een glazen huis woont, moet geen stenen op zijn buurmans dak gooien.
	
