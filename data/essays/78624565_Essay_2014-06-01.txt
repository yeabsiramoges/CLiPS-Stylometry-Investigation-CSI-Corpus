Werken aan de werkloosheid. 
De verkiezingen van 25 mei verplichtten de burgers een nieuw beleid te kiezen op Europees, federaal en provinciaal vlak. Ieder meerderjarig lid van onze Belgische bevolking mocht op die dag zijn mening uiten over politieke kwesties zoals de wet Lejeune, de invoer van alcoholische dranken in drankautomaten of de hervorming van het secundair onderwijs. Maar het programmapunt waar buiten de stemhokjes het meeste over werd gediscussieerd tussen de politieke partijen was de aanpak van de werkloosheid in ons land. Enkele dringende vragen werden gesteld: hoe kunnen we het hoge werkloosheidscijfer verlagen? En is het inhouden van werkloosheidsuitkeringen misschien de oplossing?    
Allereerst moeten we ons afvragen hoe het nu juist gesteld is met de werkloosheidssituatie in België. Recent onderzoek wijst uit dat België, in vergelijking met ander Europese landen, niet goed scoort in het tewerkstellen van haar bevolking. Op dit ogenblik is 67,2% van de 20-tot 64-jarigen actief in het arbeidsveld. Als we dit resultaat vergelijken met de Europese werkgelegenheidsdoelstelling om tegen 2020 75% van de bevolking werk te geven, dan heeft België nog een lange weg voor de boeg. Vooral de opmerkelijke werkloosheidscijfers bij de jeugd doen vragen rijzen. Maar liefst 20% van de afgestudeerde studenten vindt geen plek op de arbeidsmarkt. Geen wonder dat politici een dringende oplossing zoeken voor dit maatschappelijk probleem. 
Maar hoe konden deze verontrustende cijfers zich in de eerste plaats manifesteren in ons land? Naar aanleiding van de verkiezingen, lanceerde Het Laatste Nieuws een enquête die zijn lezers een aantal stellingen voorlegde met betrekking tot het huidige politieke beleid. Maar liefst 74% van de deelnemers ging akkoord met de stelling dat "misbruiken de sociale zekerheid bedreigen." De oorzaak van het hoge werkloosheidscijfer ligt volgens de participanten van de enquête bij een klein gedeelte van onze bevolking die hun werkloosheidsuitkering krijgen zonder op zoek te gaan naar werk. Hebben deze werklozen nog recht op een uitkering wanneer zij werkonwillig zijn? 
Ook de politieke partijen staan stil bij voorgaande vraag en proberen binnen hun programma hier een antwoord op te formuleren. Wat beloven deze politici? SPA en Groen! kiezen resoluut voor welvaartsvaste uitkeringen. CD&V wil wel een afnamen van de werkloosheidsuitkeringen, maar garandeert overheidssteun bij het volbrengen van deze opdracht. N-VA en Vlaams Belang treden strenger op voor de werkloze bevolking in ons land. "Een kordaat getrapt sanctiebeleid is het enige antwoord op werkonwilligheid" laat het Vlaams Belang weten. N-VA beaamt de strategie van hun collega's met het voorstel van het verliezen van een werkloosheidsuitkering wanneer de werkloze een passende job weigert. 
De politieke partijen hebben hun plannen alvast uitgetekend, maar welk bolletje kon de kiezer het beste inkleuren twee weken geleden? We bezitten geen glazen bol om in de toekomst te kijken en we kunnen dus ook niet ontdekken welk beleid het efficiëntste optreedt tegen de werkloosheid. Maar dat er een oplossing moet komen, staat als een paal boven water. Een radicale reddingsoperatie lijkt aan de orde. De frustratie van de werkende burgers is begrijpbaar als de oorzaak van het probleem inderdaad bij lakse, 'luie' mensen ligt die geen zin hebben om werk te zoeken. De uitkeringen van deze werklozen worden immers betaald met het zuurverdiende geld van de werkende burgers in de vorm van belastingen. Dit is een oneerlijk systeem. 
Radicale veranderingen vragen radicale beslissingen. De N-VA en het Vlaams Belang passen met hun programmapunten het beste in dit plaatje. De linksgezinde partijen vrezen dat de kloof tussen arm en rijk wordt vergroot wanneer werkloosheidsuitkeringen worden ingehouden, maar uiteindelijk zal deze inhouding de economie ten goede komen. Minder belastingen voor de werkende bevolking zorgen ervoor dat hun koopkracht toeneemt. Ondertussen zullen de werklozen verplicht zijn een job te zoeken gezien zij zich niet langer kunnen beroepen op een uitkering. Aan de 'werkonwilligheid' komt zo een einde. Na het uitvoeren van zulke ingrijpende stappen, zal het werkloosheidscijfer dalen en de kloof tussen arm en rijk uiteindelijk volledig worden gedicht. Deze verandering vraagt tijd en energie, zowel aan de zijde van de bevolking als aan die van de regering. Maar indien we het risico durven nemen, kunnen we de Europese werkgelegenheidsdoelstelling tegen 2020 halen. 
We kunnen concluderen dat er nog veel werk aan de winkel is om de werkloosheid te bestrijden. De komende maanden zullen cruciaal zijn voor de nieuwe regering om de juiste stappen te kiezen richting een goed functionerende maatschappij. En die maatschappij is er één waar elke burger de kans krijgt om een job naar zijn of haar keuze uit te voeren. 