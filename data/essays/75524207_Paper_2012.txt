Inleiding
Herman Pleij schreef in 2011 zijn jongste boek ‘Anna Bijns, van Antwerpen’. Hierin probeert hij aan te tonen waarom Anna Bijns tot de grote schrijvers van de Nederlandse literatuur moet gerekend worden. Herman Pleij is een van de namen uit een zeer korte rij van personen die onderzoek doen of deden naar haar leven en werk. Al jaren lang wordt er geklaagd over de onderwaardering voor Anna Bijns, maar is het echt zo slecht gesteld met haar populariteit? Heeft ze sinds haar dood nog even veel aandacht gekend als tijdens haar leven? In de volgende pagina’s ga ik proberen een beeld te schetsen van Anna Bijns’ bekendheid en waardering sinds haar dood in 1575. Hierbij ga ik vooral aandacht leggen op de persoon, Anna Bijns, en minder op haar werken. Beginnen doe ik echter met een kleine biografie.
1. Anna Bijns: een korte biografie
Over het leven van Anna Bijns is in het algemeen weinig geweten. Wat we wel weten, hebben we allemaal te danken aan het werk van één man, Frans Jos van den Branden, die aan het einde van de negentiende eeuw een biografie over haar maakte. Als archivaris van Antwerpen had hij toegang tot enkele goede bronnen over haar leven.
1.1	Haar leven
Anna Bijns werd in 1493 geboren te Antwerpen in het huis ‘De Cleyne Wolvinne’ op de grote markt. Haar ouders waren Lijsbeth Voochs en Jan Bijns en ze had ook nog een broer Marten en een zus Margriete. Anna Bijns werd onderwijzeres en opende samen met haar broer een schooltje. Ze bleef hier les geven tot ze 80 werd waarna ze ging inwonen bij een echtpaar in Antwerpen. In april 1575 stierf Anna Bijns, maar ondanks haar faam kreeg ze slechts een kale en simpele armenbegrafenis. Ze is nooit officieel lid geweest van een rederijkerskamer omdat ze een vrouw was. Toch nam ze waarschijnlijk deel aan onderlinge wedstrijden binnen een rederijkerskamer, zoals meerdere vrouwen wel deden. Ze had goede connecties met de Antwerpse Minderbroeders en is altijd zeer katholiek geweest . In haar werken gaf ze sterke kritiek op het protestantisme: vooral Luther kreeg het zwaar te verduren.
 Anna Bijns bleef gedurende haar hele leven ongehuwd. 
1.2	Haar werken
Er zijn van Anna Bijns voornamelijk refreinen overgeleverd: deze werden tijdens haar leven in drie refreinenbundels gepubliceerd. Ze schreef refreinen over het huwelijk,  het gezin, de wereldse liefde, enzovoort waarin ze zowel serieus als spottend of sarcastisch durfde te zijn. Ze werd echter vooral bekend door haar religieuze refreinen waarin ze sterk uithaalt naar ketters.
Haar eerste bundel verscheen in 1528 te Antwerpen. Dit boek was uniek om verschillende redenen. Herman Pleij haalt deze redenen in zijn boek Het gevleugelde woord aan: “Niet alleen is het de eerste keer dat zulke strofische gedichten exclusief gebundeld in druk uitgebracht worden, verrassend mag ook heten dat de naam van een nog levende auteur op de titelpagina staat.” (Pleij, 2007, p.370) Dit eerste boek bevat een van Anna Bijns’ bekendste refreinen. Het refrein gaat over de ironische vraag welke Maarten de beste is: Maarten Luther of Maarten van Rossum. Maarten van Rossum wordt als beste beschreven omdat hij slechts het lichaam kwaad doet. Maarten Luther daarentegen richt de ziel van zijn medemensen te gronde en dit is veel erger. Een jaar later verscheen er een Latijnse vertaling van het boek. Dit was zeer uitzonderlijk voor de literatuur in de volkstaal en bezorgde daardoor Anna Bijns dus ook veel Europese faam. Haar tweede refreinenbundel, van 1548, was veel minder agressief en uitdagend en in 1567 verscheen uiteindelijk haar laatste refreinenbundel.
2. 17e eeuw: Tot één eeuw na haar dood
Dat Anna Bijns tijdens haar leven werd gerespecteerd en gewaardeerd door haar publiek en andere auteurs is algemeen geweten. Haar boeken werden meerdere malen herdrukt en zoals reeds gezegd, werd er zelfs een Latijnse vertaling van haar eerste refreinenbundel uitgegeven. Maar ook na haar dood bleef de belangstelling voor Anna Bijns en haar werken groot. Andere auteurs schreven meermaals lofzangen over haar en vele refreinen geschreven na de publicatie van haar eerste bundel, vertonen duidelijke overeenkomsten met haar werk.

	Maximiliaan de Vrient, een Gentse stadssecretaris, schreef in 1627 een Latijns lofdicht op de Antwerpse schrijfster. Tegenwoordig is dit weliswaar een van de minder bekende lofzangen. Ook Lindanus, Pater Hendrick Pippinck en tal van andere, vaak anonieme, schrijvers schreven een lofzang op de Antwerpse ketterbestrijdster. 
In 1627 verscheen er een bloemlezing uit haar derde refreinenbundel die speciaal voor de jeugd bewerkt was. Dit toont dat Anna Bijns ook veel belangstelling vond bij die mensen die net als haar, in het onderwijs stonden. Haar belang in het onderwijs wordt extra bekrachtigd door het verschijnen van haar refreinen in lijsten van de boeken die in scholen toegelaten werden. Men vindt haar naam terug op de lijst van Brugge in 1612, op die van Gent in 1622 en op die van Mechelen in 1623 of iets later. 

Anna Bijns’ waardering wordt vooral duidelijk in het aantal werken waarin zij wordt vermeld, zelfs over de grens heen. Een zeventiende-eeuwse Franse historicus schreef over Anna Bijns en zes grote vrouwen uit andere landen. Enkele andere grote werken waarin zij vermeld wordt, zijn Bibliotheca Belgica van Valerius Andreas en Die Historie van Belgis van Marcus van Vaernewijck. Tenslotte mag ook Van die Wtnementheyt des Vrouwelicken Geslachts van Johan van Beverwijck uit 1693 niet ontbreken. Zelfs op het einde van de zeventiende eeuw werd er nog met veel lof over Anna Bijns gesproken.
Anna Bijns had echter ook veel vijanden gemaakt met haar harde uitspraken en dit zorgde ervoor dat niet iedereen positief over haar was. Een beeld van haat voor haar vinden we terug in een exemplaar van haar tweede boek dat zich in de Koninklijke Academie voor Wetenschappen in Amsterdam bevindt. In ‘Waardering en invloed van Anna Bijns in de zestiende en zeventiende eeuw’ beschrijft Lode Roose de karikatuur als volgt: “Onze dichteres is er in afgebeeld met klein voorhoofd, grote ogen, gemene scherpe neus, brede mond en zeer scherpe tong, waarvan de punt ver uitsteekt op de lange kin.” (Roose, 1958, p.253)
 

3. 18e – 19e eeuw: weinig belangstelling
Over de waardering voor Anna Bijns in de achttiende en negentiende eeuw is weinig tot niets geweten. Waarom er tijdens deze periode zo weinig over haar geschreven werd, is niet duidelijk. Wel moeten volgende opmerkingen gemaakt worden.
Ten eerste zijn haar werken vrij lang en moeilijk leesbaar omwille van de gekunstelde taal en het archaïsch taalgebruik. Dit was gangbaar voor de literatuur van haar tijd, maar zal niet altijd door iedereen geliefd zijn geweest in latere jaren.
Ten tweede komt ze vaak heel scherp uit de hoek en zijn haar ideeën zeer conservatief. In het Antwerpen van de 16e eeuw werd dit nog gesmaakt, maar later werd dit waarschijnlijk vaker als ouderwets en bekrompen aangevoeld.
Tenslotte wordt er nog steeds relatief weinig onderzoek naar haar gedaan. Het kan dus zijn dat er wel degelijk bronnen uit de achttiende of negentiende eeuw over haar bestaan waar nog niets over geschreven is of die nog ontdekt moeten worden. 	

Op het einde van de negentiende eeuw komt de belangstelling voor Anna Bijns echter terug op gang. Enkele werken over haar uit het einde van de negentiende eeuw zijn: Anna Byns van G. Duflou uit 1891, Korte Spraakkunst van Anna Bijns, volgens “Refreinen” van Joos Almaat uit 1888, etc. Een belangrijke naam die zeker niet vergeten mag worden uit deze periode is Frans Jos Van den Branden, een Antwerpse archivaris. Hij schreef in 1887 een korte levensschets van Anna Bijns voor het Biografisch Woordenboek.
4. 20e – 21e eeuw: heropleving
In de twintigste eeuw zet de interesse voor Anna Bijns zich voort. Een van de belangrijkste werken uit deze periode is afkomstig van Frans Jos Van den Branden die na een korte levensschets op het einde van de negentiende eeuw, in 1911 een belangrijke biografie over haar schreef: Anna Bijns, haar leven, hare werken, haar tijd, 1493 – 1575. Dit was de eerste keer sinds haar dood dat er zoveel aandacht aan haar leven werd besteed. 

	Stilaan groeit de interesse in Anna Bijns terug, maar ondanks alles wordt er nog steeds relatief weinig onderzoek naar haar gedaan. Namen als Lode Roose, Jozef van Mierlo, Floris Prims en Frans Jos Van den Branden zijn uitzonderingen die haar proberen uit de vergetelheid te krijgen. Een laatste belangrijke naam is Herman Pleij, die de laatste jaren een onderzoek naar Anna Bijns aan de universiteit van Amsterdam leidde.
4.1 De Anna Bijns Prijs
In 1985 werd er in Nederland de Anna Bijns Stichting opgericht door voornamelijk feministische schrijfsters. Zij introduceerden de Anna Bijns Prijs als een reactie tegen de P.C. Hooftprijs, die tot dan toe slechts vier van de 38 keer naar een vrouwelijke auteur was gegaan. De Stichting reikt de prijs tweejaarlijks uit aan het beste literaire werk van de afgelopen vier jaar geschreven door een vrouwelijke auteur en wordt afwisselend aan proza of poëzie gegeven. 

De prijs heeft echter al zeer veel controverse opgeroepen. Ten eerste wordt het als zeer discriminerend aanzien dat alleen vrouwelijke auteurs genomineerd kunnen worden.
Een tweede punt van controverse gaat over de naam. Herman Pleij zei hierover het volgende in een interview door Jeroen Vullings: “Ze roepen haar uit tot een voorvechtster van de vrouwenstrijd. Terwijl ze zo veel denkbeelden heeft die volkomen haaks staan op wat het huidige feminisme voorschrijft.” (Vullings, p.1) De stichters van de Anna Bijns Prijs vinden dit natuurlijk echter niet. In het artikel ‘Een jufvrouw gansch alleen’ schrijft Elly de Waard, medeoprichter van de Stichting: “Het was al snel duidelijk dat de ideale kandidate voor  de naamgeving van deze prijs de Antwerpse dichteres Anna Bijns was. […] Eigenlijk de eerste zelfstandige, dichtende en publicerende vrouw in de Nederlandse letteren.” (De Waard, 2011, p.1)
4.2 Antwerpen
In 1975 hield de stad Antwerpen een herdenking ter ere van de vierhonderdste verjaring van Anna Bijns’ dood. Gastspreker op dit evenement was Lode Roose, een van de weinige mensen die al veel onderzoek naar Anna Bijns gedaan heeft. In het boekje Anna Bijns herdacht (1575 – 1975) vind je zijn toespraak terug.
In 1993 werd Antwerpen de culturele hoofdstad van Europa. Tegelijkertijd was het toen ook 500 jaar geleden dat Anna Bijns geboren werd. De stad Antwerpen had enkele vieringen gepland, maar wegens omstandigheden gingen deze niet door. Ook met allerlei leuke voorstellen zoals een Anna Bijnswandelroute werd niets gedaan. 

	Buiten deze twee initiatieven heeft de stad Antwerpen nog maar bitter weinig gedaan ter ere van Anna Bijns. ‘De Cleyne Wolvinne’ staat te verkommeren op de Grote Markt, net als het huis waar ze na het huwelijk van haar broer, woonde. Het enige eerbetoon dat we nog terugvinden, bevindt zich in de Keizerstraat aan het Hotel Prinse, waar ze samen met haar moeder en broer enige tijd gewoond heeft. Onder druk van de Anna Bijns Stichting heeft de stad hier een gedenkplaat geplaatst. 
Al bij al blijven dit echter schamele herdenkingen voor een Antwerpse schrijfster die zo belangrijk is geweest voor de vrouwelijke Nederlandstalige literatuur.
Besluit 
Anna Bijns was een belangrijke schrijfster die tijdens haar leven zeer gerespecteerd werd. Na haar dood verzwakt haar populariteit, maar tijdens de zeventiende eeuw werd ze toch nog vaak vermeld of werd er nog regelmatig naar haar verwezen. De twintigste eeuw brengt een heropleving in interesse voor haar. Haar refreinen werden meermaals herdrukt en er werd volop onderzoek gedaan naar haar leven en werk. Ook nu in de 21e eeuw wordt er nog steeds geschreven over Anna Bijns. Ondanks alles blijft de aandacht voor haar in vergelijking met de faam tijdens haar leven, vrij gering. Zij was de allereerste niet-religieuze vrouwelijke schrijfster die haar refreinen zelf publiceerde. Ze was een van de grote literaire schrijvers van de zestiende eeuw in Antwerpen en verdient net daarom meer aandacht dan 
ze nu krijgt.  
