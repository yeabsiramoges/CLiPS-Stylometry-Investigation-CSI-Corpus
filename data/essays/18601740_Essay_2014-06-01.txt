Geklaag over geklaag
We kennen allemaal wel iemand die steen en been klaagt over alles. Of het nu slecht weer is, of omdat de bakker gesloten was. Toch is klagen iets anders dan ongelukkig zijn. Er is een groot verschil tussen een zeurpiet zijn en echt ongelukkig zijn. Appreciëren we niet wat we hebben, of ontbreekt er iets fundamenteel in ons leven? Veel geld verdienen, of populair zijn, of kunnen doen wat je wilt, wat is geluk eigenlijk? Het antwoord op deze vraag is voor elke Vlaming een beetje verschillend. Maar het antwoord óf ze gelukkig zijn, is ontluisterend. Slechts 46% van de Vlamingen zegt dat hij of zij  gelukkig is. Meer dan de helft van de ondervraagden loopt dus ongelukkig rond. Hoe is zoiets  mogelijk in een welvarend land als België?
"Geluk maak je zelf." Voor een deel klopt het. Met een positieve attitude is het leven gewoonweg beter. Het beste proberen te zien in soms wat moeilijkere situaties, het kan wonderen doen. Maar positief ingesteld blijven is niet altijd even simpel. In gelukkig zijn spelen namelijk heel wat meer factoren mee dan enkel een positieve attitude. 
Wie denkt dat mooi weer de mensen gelukkiger maakt: helaas, het is niet zo. Het blijkt zelfs dat mensen die noordelijker (dus met frissere temperaturen) wonen, gelukkiger zijn met hun leven. Dat wordt bewezen met de Denen en de Noren, die bovenaan staan in de 
Internationale Geluksindex.
 Noordelijke landen zijn welvarender, de mensen hebben meer keuze met wat ze kunnen doen of laten, en dat is een bron van geluk. We kunnen stellen dat vrijheid belangrijker is dan goed weer.
Niet alleen vrijheid is belangrijk. Ook gezondheid speelt een grote rol in ons geluk. Maar we hebben niet allemaal het geluk om gezond geboren te worden (én te blijven). Als je zelf of een geliefde ziek wordt, is dat natuurlijk een domper voor je geluk. Veel geld verdienen is fijn en misschien een bron van geluk, maar daarmee kan je geen gezondheid kopen. Geld maakt dus niet (altijd) gelukkig.
Uit onderzoek blijkt ook dat de sociale kring een groot deel uitmaakt van wat mensen gelukkig maakt. Helaas heeft niet iedereen het geluk om veel of goede vrienden te hebben, of om een goede band te hebben met familie of collega's. We willen allemaal graag gezien worden, weten dat we ergens terecht kunnen met onze problemen. Maar niet iedereen heeft vrienden of familie waarbij dat mogelijk is. Dan kan je wel gezond en rijk zijn, als je het met niemand kan delen, is het ook maar niks. Eenzaamheid is dus een dooddoener van het geluk. 
Nog een factor dat knaagt aan ons geluk is onzekerheid. Niet weten of je morgen nog een job zult hebben, bijvoorbeeld. En wat zal er gebeuren als je je job daadwerkelijk verliest? De onzekerheid over sociale steun is ook een pijnpunt, want je wilt toch niet in armoede belanden? Geld maakt misschien niet gelukkig, maar geen geld hebben maakt zeker wel ongelukkig. Arm zijn beperkt de vrijheid, je moet elke euro vijf keer omdraaien voor je iets al dan niet aanschaft, om nog maar te zwijgen over de sociale isolatie die je dagelijks ervaart. Uit de armoede blijven is dus de boodschap, daarom is een job hebben belangrijk. Twijfels over werk en sociale steun zijn bijzonder stresserend. Je zorgen moeten maken over je toekomst, het maakt gewoonweg ongelukkig. Daarom is het veilig om te zeggen dat mensen met een job gelukkiger zijn dan werklozen. Zij hebben meer zekerheid in het leven, wat automatisch leidt tot meer geluk. 
Actief bezig zijn is dus belangrijk. Als mensen zich nuttig voelen, bijvoorbeeld door hun job of hobby, voelen ze zich beter in hun vel. Het gevoel van iets productief te doen maakt hen gelukkig. In deze tijden van economische crisis zijn veel ontslagen gevallen, waardoor er meer werklozen zijn.  Mensen zonder werk voelen zich vaak slechter, omdat ze het gevoel hebben dat ze niks doen en daarom beter niet bestaan. Ze denken dat ze een last zijn voor hun naasten, omdat ze geen inbreng kunnen leveren. Werklozen worden vaak depressief en tegenover de werkenden plegen er meer werklozen zelfmoord.Werklozen zijn  over het algemeen ongelukkiger, en omdat er nu meer van zijn, is het percentage van geluk bij de Vlamingen van 54% naar 46% gedaald in een jaar tijd. 
Er zijn dus veel factoren die we zelf absoluut niet in de hand hebben. Maar onze houding tegenover gebeurtenissen die niet bepaald positief zijn, is erg belangrijk.  We hebben niet alles zelf in de hand, maar wél hoe we ermee omgaan. Met pessimisme geraken we geen stap vooruit, dus laten we stoppen met de zeurkous uit te hangen! Toch heeft niet iedereen een even makkelijk leven, en niet iedereen is mentaal even sterk om met ongelukkige situaties te kunnen omgaan. Conclusie: we kunnen niet kiezen hoe ons leven er zal verlopen, maar wel hoe onze attitude ertegenover. 