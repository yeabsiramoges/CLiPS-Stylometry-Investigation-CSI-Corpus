Dankzij het internet zijn we een grote bron aan informatie rijker. Alles wat je wil weten kan je gemakkelijk vinden dankzij de zoekmachines. Helaas zijn er een aantal andere bronnen van nieuwsgeving die hier onder lijden, voornamelijk de kranten. De informatie die je in een papieren krant vindt, kan je ook in de digitale versie terugvinden. Dus waarom zouden we dan nog elke dag een krant kopen voor een euro of er zelfs een (jaar)abonnement voor nemen? Elke dag een euro lijkt niets maar als je alles optelt, kom je toch aan een aardig groot bedrag. Bovendien zijn er een aantal gratis kranten die je bijna overal kan krijgen, 'De Zondag' vind je elke zondag bij je plaatselijke bakker en voor de forenzen onder ons is er de 'Metro', gratis te verkrijgen in elk Belgisch station. 
Een groot nadeel van de kranten voor een euro (en een beetje)  is dat ze bomvol informatie staan waar jij als lezer waarschijnlijk zo goed als niets aan hebt. Niet iedereen wilt weten welke Belgische voetbalploeg de match van gisteren heeft gewonnen. Je hebt wel kranten die min of meer zijn aangepast aan een bepaald onderwerp. Stel jezelf dan ook eens even de vraag: ben ik echt bereid een euro (en een beetje) te geven aan een krant waar ik één dag beperkte informatie uit kan halen? Terwijl het in deze dagen van het internet toch zo gemakkelijk is om aan alle gewenste informtie (min of meer gratis) te komen. En dat allemaal, bij wijze van spreken, met één druk op de knop. Als je bijvoorbeeld erg bent geïnteresseerd in literaire nieuwigheden kan je via de zoekknop dat onderwerp intypen en je krijgt alle artikels over dat bepaald onderwerp. Al het nieuws dat je koud laat, kan je aan je voorbij laten gaan. 
Verder hebben ook de meeste mensen in deze samenleving alle faciliteiten die ze nodig hebben om aan hun dagelijkse portie informatie en leedvermaak te komen. De meesten hebben een computer ter beschikking op hun werk waar ze tijdens de pauze wel even kunnen zoeken naar het nieuws van de dag.  Je spaart geldt uit door het niet kopen van een krant en je hoeft zelfs niet je eigen internet te gebruiken. Ook op de sociale netwerken worden vaak links geplaatst naar artikels uit kranten die je vrienden interessant vinden, en meestal deel je toch een aantal interesses met je vrienden.
Dan kan je nog wel zeggen dat een krant klasse uitstraalt. Maar op de trein zie je voornamelijk medereizigers knoeien met de onhandige grootte van de papieren variant.  Je ziet dat ze hun krant dubbelvouwen, proberen recht te houden en omdraaien (want het artikel is te lang voor een halve krantenpagina). Als je de zakenmannen van tegenwoordig dat ziet doen, dan straalt een papieren krant al minder klasse uit. 
Wat de digitalisering misschien ook nog aantrekkelijk maakt is het ontbreken van reclame. Bij de papieren versie van een krant heb je om de zoveel bladzijden een pagina vol reclame. Kranten hebben deze bron van inkomsten nodig om hun druk te financieren, maar als lezer kan dat best wel eens vervelend zijn. Je betaalt immers voor informatie en je krijgt er hopen reclame bij waar je niet om hebt gevraagd. Bij de onlinekrant moet je meestal niet betalen en de reclame staat langs de zijkant. Hier staat de reclame eigenlijk helemaal niet in de weg en je kan er rustig voorbij klikken. Je hebt in elk geval niet het gevoel dat je hebt betaald voor iets dat je helemaal niet wilt.
Daar hoor je het al 'meestal niet betalen', zo verstandig zijn de redacteurs en redactrices dan wel. Het komt vaak voor dat ze je teasen met een kort stukje tekst uit het volledige artikel. Als je de rest van het artikel wilt lezen moet je lid van deze site worden. Maar een mens hongerig naar informatie zoekt verder dan zijn neus lang is en dankzij het world wide web vind je vaak de extra informatie die je nodig hebt en nog veel meer.
De kranten voeren een ongelijke strijd met het internet. Maar de kranten zijn niet de enige slachtoffers van het digitaliseringsproces. Dankzij talloze onlinewinkels kan je de meeste producten online bestellen. Denk maar aan boeken, kleren, speelgoed, cosmetica,... voor alles wat je nodig hebt, is er wel een site te vinden. En als je niet tevreden bent van je aankoop, dan kan je het gewoon kosteloos terugsturen. Maar willen we echt zo een luie maatschappij worden waarin alles altijd maar naar ons komt. Af en toe wil je toch wel wat meer dan alleen maar contact tussen je rechter- (of linker) hand en de muis van onze computer. Maar het leven is al duur genoeg, en als we dan gratis van iets kunnen genieten, moeten we daar zeker gebruik van maken.