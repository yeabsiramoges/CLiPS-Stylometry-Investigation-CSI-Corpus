1. Inleiding

Weinig mensen hebben een idee van hoeveel talen er in de wereld zijn. Wel, het zijn er ongeveer 7105 volgens de laatste telling van de organisatie Ethnologue. Helaas wordt een groot deel van die talen met uitsterven bedreigd of zijn ze reeds uitgestorven. In deze paper wordt onderzocht waarom talen uitsterven en hoe dit voorkomen kan worden.  Ook het belang om dit verdwijnen van talen tegen te houden komt aan bod.

2. Taal
Voordat naar een antwoord gezocht kan worden op de vraag 'waarom sterven talen uit?', moet het abstract begrip 'taal' eerst nader bestudeerd worden.  Ook hoeveel talen er ongeveer zijn, wordt besproken. Hier zullen de bedreigde talen wat meer toegelicht worden, onder andere de criteria om een taal bedreigd te noemen worden besproken.

2.1 Wat verstaat men onder 'een taal'?

We worden dagelijks met taal geconfronteerd zonder er bij na te denken. We spreken het en we verstaan het zonder moeite. Maar wat verstaat men nu precies onder 'een taal'? Het is vaak niet duidelijk of twee taalvariëteiten twee verschillende talen zijn, of twee dialecten van eenzelfde taal. Peter M. Nieuwenhuijsen zegt dat er twee soorten argumenten gebruikt worden bij het maken van dat onderscheid tussen een taal en een dialect:

Eén type argumenten betreft de vorm en de functies van de taalvariant X die ter discussie staat en het andere betreft de verhouding tussen X en één of meerdere andere taalvarianten. Als het verschil tussen twee taalvarianten groot genoeg is, spreken we van twee verschillende talen. Zo niet dan is het één taal en twee dialecten. (Nieuwenhuijsen, 1995, 81-82)







2.1 Het aantal talen in de wereld

Helaas is het niet zo simpel om te bepalen hoeveel talen er precies zijn. Naast talen zijn er ook nog dialecten, en die twee zijn niet zo gemakkelijk te onderscheiden, zoals eerder in deze paper werd vermeld. Nettle en Romaine beschrijven een andere reden waarom het bepalen van het aantal talen niet eenvoudig, namelijk dat veel talen geen speciale naam hebben. Bij sommige bevolkingsgroepen betekent de vertaling van de naam van hun taal gewoon 'spreken en praten' of 'de echte of ware taal'. Omdat verschillende groepen dit doen, wordt het moeilijk om een onderscheid te maken tussen de talen. Soms zijn er ook verschillende namen voor eenzelfde taal (Nettle & Romaine, 2004, 41-42).

Volgens 'Ethnologue: Languages of the world' (http://www.ethnologue.com/ ), een organisatie die de talen in de wereld onderzoekt en ordent, zijn er momenteel 7105 levende talen. In 2009 waren dit er maar 6909. Met levende talen worden de natuurlijke talen bedoeld, namelijk de gesproken en geschreven talen. Er bestaan ook nog kunstmatige vormen van taal, zoals gebarentaal en computersystemen, maar die zal deze paper niet bespreken.


2.3 Bedreigde talen

Er zijn dus min of meer 7105 talen in de wereld. Hiervan wordt een heel deel met uitsterven bedreigd. Ethnologue 's belangrijkste onderzoek is het tellen van het aantal talen in de wereld. Maar de organisatie telt dus ook hoeveel talen er stervende zijn. Op dit moment zijn dat er 906 en 1481 talen worden met uitsterven bedreigd. Wurm (1996) schrijft dat een taal als bedreigd of mogelijk bedreigd  beschouwd moet worden, wanneer die taal niet meer geleerd wordt door een groot deel, minstens dertig procent, van de kinderen van de taalgemeenschap. Ook volgens Nettle en Romaine lopen talen gevaar “ … wanneer ze niet langer langs de natuurlijke weg door ouders of andere verzorgers thuis aan kinderen worden overgedragen” (2004, 17).





Net als de organisatie Ethnologue onderzoekt ook UNESCO de bedreigde en uitgestorven talen: Dit zijn enkele bedreigde talen volgens UNESCO:  het Saami in Zweden, het Tsakonian in Griekenland en het Nayini in Iran. Wanneer een taal stervende of bedreigd is, is nu duidelijk. Maar wanneer kunnen we een taal dan echt dood noemen? ”Total death is declared when no speakers are left of a particular language variety in a population that had used it” (Mufwene, 2004, 204). Het Mansi uit Rusland, het Dalmatian uit Kroatië en het Kansa uit de Verenigde Staten zijn voorbeelden van reeds uitgestorven talen.


3. Waarom verdwijnen talen?

Als volgende kijken we naar de verschillende redenen waarom talen uitsterven. Een eerste verklaring is volgens Nieuwenhuijsen te wijten aan de globalisering van de maatschappij. Om verschillende talen te hebben en te behouden moeten bevolkingsgroepen zich min of meer afzonderen van andere groepen. Ze moeten een eigen maatschappij vormen, die niet veel communiceerd met andere taalgemeenschappen. Door de globalisering van de maatschappij en de communicatie wordt dat steeds minder gedaan en wordt het behoud van bepaalde talen dus moeilijker (Nieuwenhuijsen, 1995, 72).

Een tweede reden is het uitsterven van bevolkingsgroepen. Als de mensen die de taal spreken verdwijnen, verdwijnt de taal ook. Zoals Nettle (2004) zegt : “Een taal kan alleen bestaan wanneer er een gemeenschap is die deze taal spreekt en doorgeeft” (14). Volgens Crystal kunnen bevolkingsgroepen, of een groot deel ervan, uitsterven door bijvoorbeeld natuurlijke rampen zoals aardbevingen, tsunami's, overstromingen of vulkaanuitbarstingen (2000, 71).

Een andere verklaring waarom een taal kan uitsterven, is wanneer kinderen de taal niet meer leren en dus ook niet meer door kunnen geven aan volgende generaties. Zoals Wurm schreef in 1996:

If a large portion of the children switch to another language, it will mean that more and more children will do this until there are no children speakers left, and the language will therefore eventually disappear with the death of its last speakers. (2)


Ook Krauss (1992) en Harrison (2007) zeggen dat als kinderen de taal niet meer als moedertaal aangeleerd krijgen, de taal erg in gevaar is en dus kan en zal verdwijnen.

Een taal kan ook simpel weg vervangen worden door een andere taal. Dat is een vierde reden voor de verdwijning van een taal. Wurm legt uit dat een volk zijn taal soms onder dwang moet veranderen:

 Another situation in which a language becomes 'endangered' and is in danger of disappearing occurs when the speech community comes face-to-face into contact with carriers of a more aggressive culture who speak another, usually metropolitan, language, and their own culture is overwhelmed and threatened by disintegration, with the mastery of the intrusive language offering economic advantages to the speakers of the language of the weaker culture.” (1996, p.2)

Nettle en Romaine bevestigen dat ook: in stressverwekkende sociale omstandigheden zien mensen vaak geen andere keuze dan meewerken met de dominerende bevolkingsgroep die hen een andere taal oplegt. Dus om te kunnen overleven stoppen ze met het spreken van hun taal (2004, 15).  Een goed voorbeeld hiervan is wat er in 1932 in El Salvador gebeurde: “Na een boerenopstand vermoordden Salvadoraanse soldaten iedereen die door kleding of uiterlijk voorkomen werd geïdentificeerd als Indiaan … Uit angst om als Indiaan te worden herkend stopten velen met het spreken van hun taal … (Nettle & Romaine, 2004, 15). Anderzijds kan een taal ook vrijwillig vervangen worden:  “Dat gebeurt wanneer bevolkingsgroepen tot het besef komen dat ze er misschien wél bij zouden varen als ze een andere taal dan de oorspronkelijke gaan spreken” (Nettle & Romaine, 2004, 119). Dat vindt vaak plaats door economische redenen. Het Cornish is een voorbeel van taaldood doordat de taal vervangen wordt door een andere. Het Cornish werd door het Engels vervangen. De oorspronkelijke taal is dus uitgestorven, maar haar bevolkingsgroep bestaat nog (Nettle & Romaine, 2004, 118). Het Engels wordt dan ook een 'moordende taal' genoemd, omdat ze veel talen vervangt (Nettle & Romaine, 2004, 15).





4. Uitsterven van talen voorkomen

Er zijn dus verschillende redenen waarom vele talen met uitsterven bedreigd worden. Toch wordt er geprobeerd dit te voorkomen. Waarom is het belangrijk om het verdwijnen van talen tegen te gaan? Wat zijn mogelijke hulpmiddelen of zelfs oplossingen? De puntjes die volgen, bespreken waarom het belangrijk is om het verdwijnen van talen tegen te gaan en hoe we dit dan precies kunnen doen.


4.1 Het belang taalbehoud

Voor we het gaan hebben over hoe we het uitsterven van talen kunnen tegenhouden, bespreekt deze paper eerst waarom het belangrijk is om dit uitsterven voorkomen. Met ongeveer 7105 talen in de wereld lijkt het misschien geen ramp dat er zo veel talen verdwijnen of al verdwenen zijn. Toch is het belangrijk om hier iets aan te doen. Bij de kwestie waarom het belangrijk is om talen te behouden, is er een reden die erg veel terugkomt, namelijk een culturele reden. Want het behoud van een taal staat gelijk aan het behoud van een cultuur. Dat maakt Wurm duidelijk:

Each language reflects a unique world-view and culture complex, mirroring the manner in which speech community has resolved its problems in dealing with the world, and has formulated its thinking, its system of philosophy and understanding of the world around it. In this, each language is the means of expression of the intangible cultural heritage of a people …  (1996, 1)

Ook Nettle schrijft dat een taal het cultureel erfgoed is van een bevolkingsgroep en dat het behoud van een cultuur dus de voornaamste reden is om een taal te bewaren (2004).

Elizabeth Malone houdt zich ook bezig met het behoud van talen. Zij schrijft voor het agentschap 'National Science Foundation'. Dit agentschap ondersteunt basisonderzoek op verschillende domeinen in Amerikaanse universiteiten. Volgens haar is niet enkel de cultuur een belangrijke reden om bepaalde talen te behouden. Zij zegt dat de cognitieve wetenschap hier ook voordelen bij heeft:

… because languages help illuminate how the brain functions and how we learn. “We want to know what the diversity of languages tells us about the ways the brain stores and communicates experience”, says Peg Barratt, NSF division director for behavioural and cognitive sciences. (Malone, z.d.)


Crystal geeft aan dat er ook een economische reden is voor het behoud van talen: “There are several domains in which languages play an important role, and thus contribute to their economic success – such as tourism (with its emphasis on diversity), the arts, and local manufacturing industries” (2000, 31). Er zijn dus verschillende redenen waarom het belangrijk is om een taal te behouden. Aangezien veel onderzoekers, waaronder Wurm en Nettle , het behoud van een cultuur als voornaamste reden geven, kunnen we besluiten dat dit de belangrijkste is.


4.2 Hoe het verdwijnen van talen voorkomen?

Het is duidelijk belangrijk om talen te behouden. Maar hoe kunnen we dat dan doen? Een belangrijk project dat het behoud van talen ondersteunt is het 'Hans Rausing Endangered Languages Project' [HRELP] (http://www.hrelp.org/ ), aan de Universiteit van Londen. Dit project steunt het onderzoek, de archivering en de documentatie van bedreigde talen over de hele wereld. Door projecten als dit, kunnen bedreigde talen beschreven en gered worden. Zulke projecten houden zich vooral bezig met de documentatie van talen. Dit is heel belangrijk volgens Krauss: “Obviously, for scientific purpose, it is most urgent to document languages before they disappear … By documentation I mean grammar, lexicon and corpus of texts (1992, 8).

Dit belang van van documentatie sluit aan bij Crystal's argument. Volgens hem ligt de oplossing om een taal te behouden bij de manier waarop de taal van generatie op generatie wordt doorgegeven. Als mensen hun taal neer kunnen schrijven, heeft deze meer overlevingskansen: “ … once a language passes the stage where it can be transmitted between generations as the first language of the home, its future is vastly more assured if it can be written down” (2000, p.138).

 Daarnaast speelt ook het internet een belangrijke rol bij het behouden van talen :

Ten eerste is internet een goedkope manier om ook de kleinste taal onder de aandacht van een groter publiek te brengen …  Internet is toegankelijk vanaf vele verschillende plekken op de wereld. Zo kan je als spreker toch contact houden en bezig blijven met je moedertaal, zelfs als je niet meer in de spreekgemeenschap woont. Dit betekent wellicht overlevingskansen, zelfs voor talen waarvan de sprekers verspreid zijn geraakt over verschillende plekken. (van Gijn, 2006,1)

Ook Crystal promoot het internet als eventueel hulpmiddel om bedreigde talen in leven te houden. Bedreigde talen krijgen via het internet een heleboel nieuwe kansen. Die talen moeten een publiek profiel krijgen en zich bekend maken op het web (2000 142).

Een andere organisatie die zich bezig houdt met het behoud van bedreigde talen is UNESCO. In 2003 stelde de organisatie een document samen over bedreigde talen: Language Vitality and Endangerment. In het deel 'What can be done?', geeft ze vijf manieren waarop een taal behouden kan worden. Een van die mogelijkheden is hierboven al vermeld, namelijk dat documentatie en het neerschrijven van een taal belangrijk zijn. Een ander punt dat UNESCO nog geeft is het volgende:

Supporting and developing national language policy: National language policies must support diversity, including endangered languages. More social scientists and humanists, and speakers of endangered languages themselves should be actively involved in the formulation of national language policies. (2003, 5)

De gemeenschappen waar de bedreigde talen gesproken worden moeten dus mee betrokken worden in het behoud van talen. Ook Krauss (1992) zegt dat werken met de mensen van de relevante gemeenschappen kan helpen om taalontwikkeling en het behoud van talen te promoten (9).







5.Conclusie

Tot besluit kunnen we zeggen dat er verschillende redenen zijn waarom talen uitsterven. Een eerste reden is dat de bevolkingsgroep die de taal spreekt uitsterft, een andere kan zijn dat de taal vervangen wordt door een andere. En ook al lijkt het niet zo erg dat talen uitsterven, uit deze paper kunnen we concluderen dat het behoud van talen wel belangrijk is. Vooral om kennis over de verschillende culturen veilig te stellen. Bronnen zoals het internet kunnen hierbij helpen. Met behulp van projecten over de hele wereld, die het onderzoek naar taal en het behoud van taal steunen, kunnen we ook talen redden. Ondanks die verschillende hulpmiddelen moeten we toch blijven zoeken naar meer oplossingen om talen te behouden. Een taal heeft zo veel waarde en moet dus blijven voortleven.

In deze paper werd besproken dat er erg veel talen uitsterven of met uitsterven bedreigd worden. Hoewel er zo veel talen verdwijnen, is er toch een toename doorheen de jaren. Zoals in het tweede puntje besproken werd, waren er een paar jaar geleden maar 6909 talen en nu 7105. Voor verder onderzoek kan het interessant zijn om te bekijken waarom er toch een stijging is ondanks het uitsterven van talen.

























