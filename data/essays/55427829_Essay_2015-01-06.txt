Het stoofpotje van kernenergie: voordelig en gezond?
Het debat over kernenergie loopt al jaren, en keer op keer maken politici beloften om tegen 20XX alle kerncentrales af te sluiten. Keer op keer breken ze ook die beloften, zeggen ze dat er niet genoeg alternatieven zijn, en schuiven ze de sluitingsplannen steeds verder op. Het uitstellen moet stoppen, kerncentrales zijn geen goed alternatief en moeten van de baan.
Het is vervuilend
Kernenergie is extreem vervuilend. Voorstanders durven kernenergie wel eens als 'schone energie' te profileren omdat reactoren geen broeikasgassen uitstoten, is niets minder waar. Doorheen het hele productieproces wordt er enorm, blijvend vervuild. Allereerst vormt de uraniumwinning op zich al een belasting op het milieu. Daarna wordt er bij de verwerking van het uranium en de opwekking van de energie grote hoeveelheden radioactiviteit geloosd in de lucht en in de waterwegen nabij de centrale. Bij de energieproductie worden verder ook massa's hoogradioactief afval geproduceerd, dat nog miljoenen jaren gevaarlijk radioactief blijft. In België loopt de hoeveelheid hoogradioactief afval op tot honderdtwintig ton per jaar, en we kunnen dit nog altijd niet permanent opbergen. De populairste methode om dit afval op te bergen is het in een blok beton te gieten en dan op de zeebodem te dumpen. Het probleem is dat binnen zo'n tweehonderd jaar de container vergaat en het radioactief afval vrijkomt. Maar dat zijn zorgen voor later, waarschijnlijk.
Het is gevaarlijk
Niet alleen is kernenergie vervuilend, de reactoren zelf zijn ook gevaarlijk. Een ongeluk in een kerncentrale, kan zeer grote gevolgen hebben. Er zijn pas recent terug stappen gezet in Tsjernobyl, na de ramp van 1986, en de de Stille Oceaan zal nog jaren vervuild zijn door de ramp in Fukushima in 2011. Zulke ongelukken zijn  niet eigen aan specifieke reactoren, maar kunnen zich in elke kernreactor voordoen, zo ook in België. Als er een ongeluk zou komen in Doel of Tihange, al was het 'maar' een lek, zou een groot deel van België en Nederland onbewoonbaar worden. Om nog niet te spreken van een explosie, we zijn nu eenmaal maar een klein land en de gevolgen van kernrampen dragen ver.
Het is duur
Kernenergie lijkt vrij goedkoop te zijn door de prijs van uranium, maar is eigenlijk duur als je het totaalprentje bekijkt. Ten eerste zijn de bouw en het onderhoud van de reactoren duur, door onder andere de nood aan een goede isolatie van de radioactieve straling. Nieuwe reactoren bouwen valt zelfs nog duurder uit, en België heeft tot heden al 28 miljard betaald voor de kerncentrales. Dit is allemaal geld dat geïnvesteerd had kunnen worden in hernieuwbare energie. Ten tweede heeft Electrabel de centrales onvoldoende verzekerd, waardoor er onvoldoende financiëring is in het geval van een ongeval. Een dergelijk ongeval zou namelijk miljarden euro's kosten, en Electrabel heeft slechts een verzekering van 300 miljoen euro, wat dus vele malen te weinig is. Enerzijds is het ergens begrijpelijk dat Electrabel dit doet, aangezien een volledige verzekering de prijs tot één euro per kWh zou doen stijgen, en dit niet voordelig is voor de exportmarkt. Maar anderzijds is het bedrog: we hebben de indruk dat kernenergie een goedkoper alternatief is, terwijl we de eigenlijke prijs pas zullen betalen in geval van een ramp.
Is het praktisch?
Kernenergie werd lange tijd gezien als de oplossing voor klimaatverandering, maar het stelt de ontwikkeling van degelijke oplossing eigenlijk alleen maar uit.Doordat ze meer dan de helft van onze energie produceren, vertrouwen we zo op kerncentrales dat we naar andere alternatieven zoeken niet meer dan een luxe vinden. In tijden van welvaart zullen we er dus wel in investeren, maar in tijden van crisis verschuift het naar de achtergrond. 
Verder kan zo zwaar op kernenergie steunen, voor grote problemen zorgen. Dit hebben we recent mogen ervaren door de sabotage van Doel 4. Plots hadden we niet genoeg energie, maar in plaats van dat de media de betrouwbaarheid van kernenergie in vraag trok, voerde die juist vooral propaganda voor kernenergie. Er werd een angstgevoel gecreëerd voor een wereld zonder kernenergie, waarbij er grote energietekorten zouden komen en we allemaal in het donker zouden zitten. Uiteindelijk was er nooit een black-out, maar de schade was er zeker: iedereen heeft het gevoel dat kernernergie noodzakelijk is.
Kortom, kernergie is het is vervuilend, gevaarlijk, duur en staat vooruitgang in de ontwikkeling van groene energie in de weg. We moeten weg van de excuses, investeren in hernieuwbare alternatieven en kernreactoren bannen. De kernlobby zou het waarschijnijk graag anders hebben, maar we kunnen niet langer radioactiviteit in wegwerpverpakkingen de zee in dumpen.