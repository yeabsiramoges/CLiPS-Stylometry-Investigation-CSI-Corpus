Ooit komen we er allemaal mee in contact: een ambtenaar in functie. Of het nu bij de Post is of bij de burgerlijke stand, vermijden kunnen we het niet. En we verwachten bovendien altijd de meest gepaste behandeling, want vaak hebben we hen nodig voor relatief belangrijke zaken. Er bestaat natuurlijk geen discriminatie als het gaat over wie de functie van ambtenaar mag bekleden, vrijwel iedereen kan zich aanbieden en de job uitvoeren. Maar juist het feit dat iedereen achter het loket mag staan, brengt een moeilijkheid met zich mee: veel mensen verwachten van een ambtenaar dat die neutraal gekleed is, maar ambtenaren zijn niet altijd zo neutraal. Een statement is natuurlijk snel gemaakt: je hoeft slechts een kettinkje te dragen waar een kruisje aan hangt en je bent overduidelijk een aanhanger van het christelijke geloof. Maar ook hoofddoeken of regenboog-t-shirts vormen voor sommigen een probleem. Zou een ambtenaar nu eigenlijk neutraal gekleed moeten zijn, ja of nee?
Om zich een mening te vormen over het dragen van levensbeschouwelijke tekens door ambtenaren, is het belangrijk om de zaak langs twee kanten te bekijken. De ene kant is dan die van de buitenstaander, degene die voor het loket staat. Die is zelf vaak be√Ønvloed en mag ook grotendeels vrij laten zien welke voorkeuren hij of zij heeft, hetzij over religie, hetzij over seksualiteit, hetzij over iets anders. Dat verandert de kijk van het individu op de uiterlijke verschijning van een ambtenaar. Een vrouw met een hoofddoek vindt het bijvoorbeeld niet meer dan normaal dat ze bediend wordt door een andere vrouw met een hoofddoek, en zou daar ook helemaal geen graten in vinden. Iemand die tegen het homohuwelijk is, daarentegen, die in contact komt met een ambtenaar die duidelijke tekenen vertoont van zijn of haar seksuele voorkeur voor hetzelfde geslacht, zal daar hoogstwaarschijnlijk wel moeilijkheden mee hebben. Twee mensen met tegengestelde instellingen kunnen snel tot onenigheden komen.
De andere kant van de zaak is dat wat door de ogen van de ambtenaar zelf wordt gezien. Soms heeft een persoon niet zozeer een keuze over zijn uiterlijke vertoningen. Een islamitische vrouw, bijvoorbeeld, wordt soms verplicht door haar familie om een hoofddoek te dragen. Wanneer er dan een verbod wordt gelegd op het dragen van een hoofddoek op een ambtenarenfunctie, wordt zo'n vrouw eigenlijk het recht ontnomen om als ambtenaar te werken. Hetzelfde geldt voor iemand die homoseksueel is: het hebben van een bepaalde kledingstijl, zelfs het bewegen of het praten op een bepaalde manier, zijn ook uiterlijke levensbeschouwelijke tekens. Zulke dingen kunnen toch in geen geval verboden worden? Want waar deze kwestie dan uiteindelijk op aan komt is discriminatie. En dat zou spijtig zijn, want uiteindelijk is het niet het uiterlijk van de werkkracht, maar het werk dat hij of zij verricht dat telt. 
Natuurlijk zijn er dingen die niet door de beugel kunnen: het dragen van een hakenkruis en dergelijke schokkende tekenen, is uit den boze. Het hele aspect van levensbeschouwelijke tekens moet gerelativeerd kunnen worden. Het is niet aanvaard om dingen te doen, puur om mensen uit te dagen of te choqueren. Het gaat hier om redelijkheid: het belangrijkste is dat men rekening houdt met de mensen waarmee men in de maatschappij samenleeft. Daarvoor zouden er geen uniforme regels opgesteld moeten worden, want dat zou enkel tot nog meer ergernis leiden, maar elke situatie zou als een apart geval bekeken moeten worden. Mensen moeten zich vragen stellen als: Wordt het teken gedragen om uit te dagen? Heeft de persoon in kwestie zelf inspraak in het dragen van het teken? Hebben klanten problemen met de gedragen tekens? 
De conclusie die we hierbij kunnen verwoorden valt samen te vatten in een zegswijze: de twee partijen moeten steeds water bij de wijn doen. Het gaat hier eigenlijk over een probleem met de instelling van de maatschappij, de houding van de individuen: als mensen samenleven in een maatschappij, moeten ze dat 'samenleven' ook concreet toepassen: we moeten verdraagzamer zijn. We moeten ervan uitgaan dat iedereen het in de eerste plaats goed met ons voorheeft, en dat iedereen in principe een redelijk mens is, en niets doet om andere mensen te kwetsen. Natuurlijk zijn er uitzonderingen, en voor die uitzonderingen moet er in elke probleemsituatie apart een overeenkomst gesteld worden. Niet enkel de ambtenaren moeten zich aanpassen, maar ook zij die met hen in contact komen. Eigenlijk moet iedereen meer rekening houden met elkaar, anders gaat onze samenleving nog vaker op gelijkaardige problemen stuiten. Een verbod op levensbeschouwelijke tekens van ambtenaren is niet zozeer nodig, meer begrip en redelijkheid, dat zou de oplossing kunnen betekenen van dit veelbesproken probleem. 
