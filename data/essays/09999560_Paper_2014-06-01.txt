Inleiding
Iedereen kent wel het ‘Johnny en Marina’-stereotype. Johnny’s dragen leren vesten, hebben diamanten oorbellen, rijden met gepimpte auto’s en zijn macho’s. Marina’s dragen hoge hakken, minirokken en een dikke laag schmink, ze zijn blond en dom. Dat is een stereotype dat we associëren met uiterlijke kenmerken, maar hoe komt het dat we ook op basis van taalgebruik vooroordelen hebben?
Deze paper behandelt de relatie tussen stereotypen en taal. Het doel van deze paper is niet om stereotypen te weerleggen of bevestigen. We willen enkel aantonen dat er verbanden bestaan tussen taal en stereotypen. De paper zet kort uiteen wat een stereotype precies is en hoe het zich uit via taal. Daarna volgt een bespreking van de verschillende soorten stereotypering die mogelijk zijn in taal. Genderstereotypen, stereotypen op basis van dialect- en registergebruik en culturele stereotypen komen aan bod. Die laatste specificeren we met twee casussen: culturele stereotypering in studieboeken en culturele stereotypering in de media. Tot slot volgt er een korte uiteenzetting over de verhouding tussen uiterlijk, taal en vooroordelen.

2. Stereotype: een definitie
Ramasubramanian beschrijft stereotypes als “schemas or cognitive representations stored and retrieved from memory as abstract generalizations” (geciteerd in De Bruycker 2012-2013, p. 5). Kortweg: stereotypen zijn cognitieve generalisaties. Ze bestaan over elk onderwerp en iedereen gebruikt ze. Een stereotype is geen vaststaand concept, maar het is instabiel, historisch gebonden en contextafhankelijk. Het helpt ons sneller informatie-inhoud te verwerken en dat is positief, maar wanneer we een stereotype associëren met een waardeoordeel, is de werking vaak minder onschuldig (De Bruycker 2012-2013).
Het begrip ‘stereotype’ werd voor het eerst bestudeerd door Lippman in 1922: 

A pattern of stereotypes is not neutral. It is not merely a way of substituting order for the 	 great blooming, buzzing confusing of reality. It is not merely a short cut. It is all these things and something more… The stereotypes are, therefore, highly charged with the feelings that are attached to them (geciteerd in Lu 2011, p. 710).

Stephan onderscheidt 2 categorieën, de 'non-social group' en de 'social group', waarover stereotypen zich kunnen ontwikkelen. Stereotypering binnen de 'non-social group' is meestal vrij onschuldig. Hier stellen we verwachtingen over persoonlijkheden en interesses van individuen. Bij de 'social group' gaat het om algemene vooroordelen over een groep mensen. Hoewel er bij de 'social group' ook positieve stereotypen zijn, is de stereotypering hier helaas vaker negatief en incorrect, waardoor we negatief gedrag verwachten (Lu 2011). 
Een voorbeeld kan de vorige stelling verduidelijken. Een meisje met een bloemenjurkje stapt op de bus en andere passagiers verwachten dat ze vast vrolijk, vriendelijk en lief is. Dit is een voorbeeld van stereotypering bij de 'non-social group': het meisje wordt beoordeeld als individu. Wanneer een man met een donkere huidskleur op de bus stapt en de passagiers grijpen instinctief naar hun handtas of portefeuille, dan hebben we te maken met 'social group'-stereotypering: de man wordt beschouwd als lid van een sociale groep en over die sociale groep bestaan al negatieve stereotypen.
Een stereotype vult al dan niet onze verwachtingen in. In hoofdstuk 3 kijken we in hoeverre taalstereotypen onze verwachtingen sturen.


3. Stereotypen in het taalgebruik 

Taal is net zoals kleding en uiterlijk een laagje vernis over onze persoonlijkheid. Via taalgebruik laten we zien welke identiteit we bezitten of wensen te bezitten (Bennis e.a. 2004). Daarom leiden we uit iemands communicatie zowel positieve als negatieve vooroordelen af.
Taal is ambigu. Woorden dragen meerdere betekenissen en zijn beladen met verschillende connotaties die variëren naargelang de context. Die woorden, betekenissen en connotaties roepen elkaar spontaan op: het woord ‘motor’ roept woorden als ‘helm’, ‘lederen pak’, ‘verkeer’ en ‘gevaarlijk’ op. Dat is een onschuldig voorbeeld, maar in het artikel 'Jonge moslima’s over witte stereotypen' uit De Standaard vertellen Marokkaanse meisjes welke woorden niet-Marokkanen associëren met het woord ‘islam’: ‘allochtonen’, ‘criminelen’, ‘rellen’, ‘terrorisme’ en ‘Sharia4Belgium’ waren het resultaat (Eckert 2012).
In elke taal en cultuur zijn de connotaties die woorden dragen verschillend. Daarom is het soms moeilijk om stereotypen in een andere taal of uit een andere cultuur te begrijpen. 

3.1. Soorten stereotypen in taal

3.1.1. Genderstereotypen in taal

Als we het verschil tussen taalgebruik van mannen en vrouwen bestuderen, is het belangrijk om een onderscheid te maken tussen sekse en gender. Verschillen in taalgebruik die gebaseerd zijn op sekse, zijn biologisch, neurologisch en fysiologisch van aard. Bij verschillen die gebaseerd zijn op gender, gaat het om variaties in taalgedrag en die komen voort uit genderrollen (Koopman 2013). Wij behandelen enkel gender en we staan niet stil bij de vraag of genderrollen aangeleerd of aangeboren zijn. Die vraag valt buiten het bestek van deze paper, omdat we het antwoord niet taalkundig, maar sociologisch moeten verklaren.
Vrouwen zijn empatischer en dat weerspiegelt zich in hun taalgebruik. Ze beschikken in het algemeen over een beter taalvermogen. Zelfs in een formele context is hun communicatiestijl meer meevoelend en socialer dan die van mannen. Mannen communiceren dan weer met een zakelijke stijl. Ze gebruiken een informerende vocabulair, terwijl vrouwen eerder een betrokken vocabulair hebben. Vrouwen gebruiken meer voornaamwoorden, verkleinwoorden en superlatieven, zo stelt Lakoff (in Koopman 2013). Dat laatste wordt onder andere gekenmerkt door het gebruik van 'lege' bijvoeglijke naamwoorden, zoals bijvoorbeeld 'zo' in 'zo sterk' of 'enorm' in 'enorm groot'. Onderzoek wijst uit dat vrouwen vaker woorden of woordgroepen gebruiken die onzekerheid uitdrukken: 'waarschijnlijk', 'misschien', 'een soort van'. Dat fenomeen wordt hedging genoemd (Koopman 2013).
Volgens een onderzoek van Tannen (1990) zouden vrouwen elkaar vaker onderbreken dan mannen (in Koopman 2013). Dat stoort hen meestal niet, omdat het om een coöperatief gesprek gaat. Bij een informatief gesprek hebben ze minder de neiging tot onderbreken. Mannen ergeren zich sneller aan interruptie van vrouwen, zowel bij een coöperatief als bij een informatief gesprek (Koopman 2013).
Volgens Brend (1971) is de intonatie van een man eerder monotoon, terwijl vrouwen veel meer variëren in hun intonatie (in Koopman 2013). Dat verklaart hij door het feit dat vrouwen emotioneler zijn. Daarnaast is er nog een sterke correlatie van mannelijk taalgebruik met non-ﬁctie en van vrouwelijk taalgebruik met ﬁctie (Koopman 2013).
		Alle voorgaande vaststellingen bevestigen dat mannen en vrouwen anders communiceren, maar brengt dat een waardeoordeel met zich mee? Leidt dat verschil in taalgebruik tot seksisme? Volgens Chambers (2003) is het verschil in taalgebruik te wijten aan het verschil in mobiliteit tussen mannen en vrouwen (in Koopman 2013). Vrouwen produceren een taalvorm die gemiddeld dichter bij de standaardtaal aansluit dan mannen. Daar zijn enkele verklaringen voor. Ten eerste heersen er voor vrouwen andere maatschappelijke verwachtingspatronen dan voor mannen: vrouwen moeten namelijk netjes praten en ze moeten er netjes voorkomen. Daarnaast zijn vrouwen meer statusbewust dan mannen. Het is belangrijk om sociaal succesvol te lijken. Voor een vrouw is taal, meer dan voor een man, een middel om op te klimmen op de sociale ladder en om een maatschappelijke positie te verwerven (Trudgill 1983). 
Een politica die geen Algemeen Nederlands hanteert, zal meer kritiek krijgen, dan een politicus bij wie we een duidelijke regionale tongval waarnemen. Zo leidt seksisme, dat cultureel ingebakken is, tot een verschil in taalgebruik en niet andersom.

3.1.2. Stereotypering op basis van dialect- en registergebruik

Volgens Agha (1998) stellen linguïsten voor bijna elke taal een norm. Ze vellen een waardeoordeel over de verschillende variëteiten binnen een taal en ze verdelen de taal in registers. Zelfs wanneer we het begrip 'register' proberen te definiëren zonder een waardeoordeel toe te voegen, dan plaatsen we dialect of sociolect tegenover de standaardnorm.

The notion of “register” is an analytic construct devised by linguists to capture social regularities of value ascription by language users. Traditional discussions of register differentiation have always relied on the assumption that language users make “value judgments” (Halliday 1964) about language form, that they are able to express “evaluative attitudes towards variant forms” (Ferguson 1994). Yet explicit definitions of register, even by the same authors, have tended to neglect questions of value, defining “register” by contrast with “dialect/sociolect,” and grounding the distinction in contrasts between “situation of use” and “type of user” (Halliday 1964, 1978, Ferguson 1985, 1994) (geciteerd in Agha 1998, p. 154).

We associëren het register van een taalgebruiker spontaan met een type persoon. Dialect verbinden we snel met begrippen als marginaal, ongemanierd en familiair, terwijl iemand die Standaardnederlands gebruikt dan weer als bekakt wordt bestempeld. Tussentaal is een 'willen, maar niet kunnen' spreken van Algemeen Nederlands (AN), hoewel dit toch de taal is die de meeste Vlamingen hanteren (Bennis e.a. 2004).
In het Brits-Engels is die stereotiepe gedachte nog veel sterker aanwezig dan in het Nederlands. Een goed voorbeeld hiervan is de Engelse televisieserie Keeping Up Appearances (Schone Schijn). Het hoofdpersonage Hyacinth Bucket ("Bouquet") profileert zich als een vrouw uit de betere kringen, hoewel ze van gewone afkomst is. Ze spreekt overdreven gekuist Engels. Haar tegenpool Onslow is lui, werkloos en hij hangt de hele dag in de zetel en kijkt televisie. Onslow gebruikt dialect en 'British slang' (er bestaat geen vertaling voor 'slang' in het Nederlands. De term betekent zoveel als informeel taalgebruik, niet algemeen aanvaarde taalvariëteit). 
Hoewel we AN vaak bekakt vinden, ontkennen we het belang er niet van. Nogal zwart-wit stelt Bennis (e.a. 2014) dat "[d]e standaardtaal nog steeds de enige variëteit [is] waarin men vooruitkomt in de samenleving" en dat het "een neutrale variëteit [is] die geen regionale of sociale 'kleur' heeft." (pp. 38-39) AN impliceert dus gelijkheid, maar dat kan alleen zo zijn als iedereen AN beheerst en als de vooroordelen rond dialect- en registergebruik vervagen of zelfs verdwijnen.


 
3.1.3. Culturele stereotypering in taal

Wanneer er in een samenleving of een (sub)cultuur een algemene consensus heerst over een 'groepsbeeld' of een beeld van een culturele groep, spreken we van culturele stereotypering (Zee en Oudenhoven 2006). Dit zijn allemaal voorbeelden van culturele stereotypen: Spanjaarden zijn macho's, Italianen zijn maffiosi, Zweden zijn gelukkig, Britten drinken thee en Fransen zijn arrogant, chauvinistisch en oversekst. Nederlanders zijn dan weer gierige coffeeshopuitbaters op klompen, ze eten kaas en wonen in molens. Die voorbeelden zijn allemaal erg onschuldig, maar helaas gaat culturele stereotypering vaak gepaard met racisme. Hieronder bespreken we twee casussen van culturele stereotypering.

3.1.3.1. Culturele stereotypering in studieboeken

Een nieuwe taal leren gaat gepaard met een nieuwe cultuur leren kennen, maar in hoeverre stuurt een studieboek het beeld dat een taalleerder van die nieuwe cultuur krijgt? Lu (2011) analyseert in het artikel The Formation of Cultural Stereotypes in English Language Textbooks hoe de Britse cultuur gestereotypeerd wordt in Engelse studieboeken voor Chinese studenten. Ze onderzoekt of de gegeven culturele informatie stereotypen over de Britse cultuur versterkt of zelfs creëert en waarom.
In het onderzoek ondervraagt Lu twee groepen studenten die met het boek Communicative English for Chinese Learners (CECL) Engels leerden: de eerste groep had enkel in het thuisland gestudeerd, de tweede groep had na de studie ook in het Verenigd Koninkrijk gestudeerd. Uit de resultaten bleek dat studenten uit de eerste groep gevoeliger waren voor stereotypen dan studenten uit de tweede groep. De eerste groep geloofde de stereotypen sneller, terwijl de tweede groep een beter onderscheid maakte tussen stereotypen en realiteit, een positievere attitude had tegenover Britten en vaker een neutrale houding verkoos tegenover de gepresenteerde stereotypen. Daarnaast zeiden studenten uit de tweede groep dat hun houding jegens de Britse cultuur veranderd was na hun verblijf in het Verenigd Koninkrijk. Hieruit blijkt dat het studieboek CECL stereotiepe gedachten stimuleert.
Lu geeft drie mogelijke oorzaken voor stereotypen in studieboeken: "a lack of variety in cultural presentation", "presenting negative traits" en "outdated information" (pp. 712-713). Gebrek aan variatie verklaart Lu als volgt:

What „diversity‟ means is not to provide as much information about Britain and British as possible. Instead, it means that whenever a topic or an issue is brought forward to the students, it should be presented from different dimensions to avoid 	drawing a too rigid and unchangeable picture [...]. Take the description of the British as an example. Nine British people are described in the textbooks, and interestingly, all of these people are “slim”; six people's heights are mentioned, four	of them are “tall”; one man out of four mentioned wears casual clothes, with the rest of them wearing suits and ties. Only two cases have been found where people's personality is described, and in both cases the word “conservative” is used. When it comes to the Americans, all of them are casually dressed in the textbook (Lu 2011, p. 712).

Dat culturele stereotypering vaak negatief is, blijkt ook hier. In het hoofdstuk „Ethnic and minority groups‟ heeft CECL het over rellen die zwarte Britten veroorzaakten. Wanneer CECL het onderwerp huwelijk ter sprake brengt, gaat het over scheidingen. Daarnaast is CECL voor het eerst gepubliceerd in 1979 en gebruikte toen informatie uit 1950. Sindsdien werd het boek weinig geüpdatet. De leerstof is dus verouderd, want cultuur evolueert. Studenten leren het verleden van een cultuur en dat bevestigt vaak de stereotypen die de studenten al kenden.

3.1.3.2 Culturele stereotypering in de media

De Bruycker (2012-2013) focust op raciale stereotypering in de media, meer bepaald in de sportjournalistiek. Hij onderzoekt of voetbaljournalisten gebruik maken van stereotypering op basis van huidskleur. Hij komt tot de conclusie dat de sportmedia niet waardenvrij is en dat "commentatoren zich vaak lieten verleiden tot het gebruik van 'racetalk'." (p. 59)

[Er] wordt vaak gebruik gemaakt van verdoken stereotypering en onbewuste assumpties. [Die wijzen] hoofdzakelijk op denkbeelden van het 'Black Edge Discourse', een discours dat stelt dat zwarte sportmannen een fysieke voorsprong hebben op blanke sportmannen, maar ook een mentale achterstand (De Bruycker 2012-2013, p. 59).

Media zijn een belangrijk doorgeefluik voor informatie en we moeten ons ervan bewust zijn dat media informatie aanpassen aan de lezer. Media sturen de lezer en kunnen zo bepaalde stereotypen bevestigen, versterken of creëren.   


3.2. Uiterlijk, taal en vooroordelen

Volgens Cornips (2005) zijn er twee manieren om talige verschillen en overeenkomsten van sprekers te bestuderen. Elke taal heeft objectieve kenmerken zoals grammatica, spelling en uitspraak. In die zin is elke taal gelijk. Maar taalstudie heeft ook een subjectieve vorm en dat is wanneer talige verschillen sociale contrasten uitdrukken. Cornips bespreekt zo straattaal en standaardtaal. Hardhandige, ruige jongeren spreken straattaal, een taal met een lage symbolische waarde. Standaardtaal daarentegen heeft hoge symbolische waarde, omdat zijn sprekers sociale, politieke en/of economische macht bezitten. Verzorgd taalgebruik associëren we met verzorgd uiterlijk. 

In haar roman verwoordt Fatou Diome - een Senegalese die als immigrant naar Frankrijk vertekt - het volgende: leer Frans en je bent al half geslaagd. Immers, 'die taal draagt een pak, een tas en dichte schoenen, of een mantelpakje, of een bril en hoge hakken' (Cornips 2005, p. 34).



 
4. Besluit

Stereotypen zijn zonder twijfel aanwezig in taal en omgekeerd. Het probleem is dat we ons daar meestal te weinig van bewust zijn. Het is geen fabeltje dat er een verschil is tussen taalgebruik van mannen en vrouwen. Onder andere de sociale ongelijkheid tussen mannen en vrouwen speelt hier een rol. Bij stereotypering op basis van dialect- en registergebruik en culturele stereotypering is het eveneens belangrijk dat we weten van waaruit de vooroordelen ontstaan zijn. Vooroordelen omtrent dialect en AN moeten verdwijnen om gelijkheid in taal te creëren en iedereen moet dezelfde taalvariant beheersen. Daarnaast sturen externe factoren, zoals media en schoolboeken, onze kijk op de realiteit en we moeten het onderscheid tussen realiteit en stereotypen voor ogen houden.
 

