Met iedereen op elk ogenblik verbonden: grenzen en uitdagingen van moderne communicatiemiddelen
Een leven zonder het dagelijkse gebruik van een gsm of internet, we kunnen ons het niet meer voorstellen. De mogelijkheden om met elkaar te communiceren zijn vrijwel eindeloos en bijgevolg beginnen we dat ook steeds vaker te doen. Waar ligt de grens en vooral: wanneer wordt het te veel van het goede?

De afgelopen decennia heeft er een geweldige evolutie plaatsgevonden, wat communiceren betreft. Niet alleen zijn er ontzettend veel toestellen uitgevonden, ook onze visie op communicatie is danig veranderd. Amper vijftien jaar geleden was het vrijwel ondenkbaar dat we zouden communiceren, zoals we dat nu doen. De een schreef brieven, de ander pleegde een telefoontje en nog een ander ging gewoon op bezoek bij de persoon waaraan hij of zij iets wilde vertellen. De komst van de mobiele telefoon kondigde al een verandering aan, maar de bal ging pas Ã©cht aan het rollen na de intrede van het internet in de jaren '90. Vooral deze twee communicatiemiddelen liggen aan de basis van de manier waarop we tegenwoordig communiceren en ze maken het leven een stuk gemakkelijker. Dat staat buiten kijf. 

Neem nu het internet, vandaag hoef je eigenlijk de deur niet meer uit te komen, want je kan vrijwel alles via het world wide web: vergaderen, foto's delen, een hotel boeken, inkopen doen, je belastingsbrief invullen en zelfs een lief zoeken. De mogelijkheden van het internet zijn legio en uiteraard maken mensen daar dan gretig gebruik van. Zeker in tijden als deze, waarin iedereen van hier naar daar host om op vierentwintig uur zo veel mogelijk gedaan te krijgen. En waarom zouden we internet dan niet gebruiken, als het op die manier sneller en gemakkelijker kan? Hetzelfde geldt voor de gsm. Men mag niet vergeten dat een gsm in de eerste plaats een ontzettend functioneel ding is, dat je oplossingen kan bieden in probleemsituaties. Stel je voor dat je op weg bent naar een afspraak met een vriend en plots begeeft de achterband van je fiets het. Vroeger kon je alleen hopen maar dat je vriend op je bleef wachten, terwijl je hem nu meteen kan verwittigen met een kort sms'je. Sterker nog: onlangs is zelfs de moordzaak van Annick Van Uytsel opgelost door een onbeantwoorde oproep naar haar gsm-toestel.

Natuurlijk gebruiken mensen het internet of de gsm niet alleen omwille van zulke redenen. Vaak worden sms'jes of mailtjes gewoon verstuurd voor de fun, maar wat is daar mis mee? Jongeren vinden het belangrijk om in contact te staan met anderen, om het gevoel te hebben dat ze ergens bijhoren. Dankzij het internet is het mogelijk om ten allen tijde beroep te doen op vrienden, als je bijvoorbeeld een luisterend oor nodig hebt. Bovendien kan het ook gewoon fijn zijn om eens op andere manieren te communiceren met vrienden, familie of onbekenden. Jongeren kunnen na school probleemloos thuis een gesprek met enkele klas- en studiegenoten verderzetten. Of een vader krijgt een sms'je van zijn zoon, die op dat moment aan de andere kant van de wereld zit, om te melden dat alles goed gaat. Je kunt op eender welk moment op de hoogte blijven en laat dat nu net iets zijn dat vele mensen tegenwoordig ontzettend belangrijk vinden. 

Toch is er geen reden tot tomeloze euforie, want het mes snijdt aan twee kanten: door al deze nieuwe mogelijkheden veranderen ook de verwachtingen rond communicatie. Vanaf het moment dat je een gsm-toestel in je bezit hebt, verwachten anderen dat je continu of toch vaak beschikbaar bent. Als iemand terechtkomt op het antwoordapparaat van een vriend, wordt er al snel gezucht en als je een e-mailadres hebt, gaan ze ervan uit dat je binnen een bepaalde tijdspanne antwoordt. Op die manier wordt voortdurend beschikbaar zijn een onuitgesproken regel en dat is niet de richting die we uit moeten. Het dreigt in onze maatschappij dan ook stevig fout te lopen. 

Inzake deze moet er een duidelijk onderscheid gemaakt worden tussen jongeren en volwassenen. Jongeren communiceren immers veel vaker dan volwassenen, omdat ze daar gewoon zin in hebben. Volwassenen daarentegen koppelen hun gsm of mailbox al sneller aan professionele activiteiten. Zo zorgen communicatiemiddelen uiteraard voor een wrange bijsmaak, want onbewust sta je zeven dagen op zeven ter beschikking van je werkgever. Om echt tot rust te kunnen komen, moeten ze zich werkelijk afsluiten van de wereld en het kan bijgevolg niet verbazen dat steeds meer mensen op vakantie gaan. De gsm gaat uit, de computer blijft thuis en dan pas kunnen ze echt ontspannen. 

Deze evolutie is op z'n minst betreurenswaardig te noemen, want het is jammer dat voor velen het gebruik van moderne communicatiemiddelen en een ontspannen leven niet samengaan. Op zo'n moment kan je je natuurlijk de vraag stellen of we deze communicatiemiddelen als een geschenk kunnen beschouwen, als een vergiftigd geschenk misschien. Jongeren lijken (voorlopig) echter minder problemen te hebben met de combinatie en misschien moet de huidige manier van communiceren dan wel de voorrang van de twijfel krijgen.



