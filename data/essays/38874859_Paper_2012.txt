1.Wat wordt er precies bedoeld met 'co-ruminatie? 

Co-ruminatie is een recent begrip dat voor het eerst werd gebruikt door Amanda J. Rose. Ze omschrijft het begrip als het overdreven en herhaaldelijk discussiëren over problemen, het speculeren over problemen en vooral ook het focussen op de negatieve gevoelens die komen kijken bij gesprekken over elkaars problemen. Dit fenomeen is gerelateerd aan overwegend vrouwelijke, hechte vriendschappen van hoge kwaliteit, maar ook aan aspecten van depressie en angsten. De research naar vriendschappen wijst er ons op dat zulke diepgaande gesprekken  en analyses van gebeurtenissen leiden tot sterke vriendschapsbanden, maar dat ze er tegelijk voor zorgen dat het herhaaldelijk focussen op negatieve gevoelens emotionele problemen  creëert. Onderzoek bij kinderen van 10 tot 16 jaar leerde ons dat meisjes sneller wezen op het bestaan van het fenomeen van co-ruminatie. Hieruit werd geconcludeerd dat meisjes sneller problemen van anderen in zich opnemen, empathisch dus verder staan, en dat ze sneller heel hechte vriendschappen hebben. Co-ruminatie wordt verondersteld zowel positieve als negatieve effecten te hebben op vriendschappen.
(Rose,2002) 

2. Peer Pressure in vergelijking met co-ruminatie

Een belangrijk aspect van vriendschappen dat heel nauw aansluit bij het fenomeen co-ruminatie is wat men 'peer pressure' noemt. Peer pressure is het fenomeen dat ervoor zorgt dat we beïnvloed worden door het denken en de levenstijl van onze vrienden en leeftijdsgenoten. Dit kan positieve gevolgen met zich meebrengen, maar studies wijzen toch uit dat dit veelal negatieve effecten heeft op ons welbevinden. Het blindelings volgen van wat je peers doen, heeft een negatieve impact op je leven. Het is uiteraard een menselijke gewoonte om te doen wat de rest van de samenleving doet. Hier dieper op ingaan, zou ons te ver leiden, maar het is toch opvallend dat dit vooral rond de leeftijd van de adolescentie, net zoals bij co-ruminatie, een erg belangrijk gegeven wordt. Het is in deze jaren dat mensen de meeste tijd doorbrengen met hun vrienden en tegelijk ook op zoek zijn naar zichzelf en hoe ze hun eigen persoonlijkheid kunnen vormen. De veranderingen die in hun leefwereld voorkomen, dwingen hen vaak ook om zichzelf te veranderen. Die gevoeligheid is te wijten aan hun kwetsbare karakter op deze leeftijd. 

Die negatieve effecten uiten zich bijvoorbeeld op vlak van jongeren die bezwijken onder groepsdruk. Net zoals bij co-ruminatie kan je te sterk focussen op wat anderen denken en zeggen en hiervan negatieve gevolgen ondervinden. Sommige adolescenten ruïneren hun eigen leven door te veel te concentreren op wat anderen zeggen, denken en doen. Ze verliezen hun eigen kijk op de wereld en vaak ook een perceptie van wat goed of fout handelen is. (Oak, 2006)  (Manohar,2006)

Uiteraard is dit niet het hele verhaal. Net zoals co-ruminatie heeft peer pressure ook positieve gevolgen, hierop komen we later nog terug. Peer pressure kan ervoor zorgen dat je je bewust wordt van je eigen denken. Kijken naar wat anderen doen, kan ervoor zorgen dat je jezelf de positieve punten eigen maakt en de negatieve punten laat vallen. Je kiest het beste van wat de mensen rondom jou doen en je maakt het jezelf eigen. Het gaat dus om contact met anderen en de dingen die iedereen hiervan kan leren, het verruimt onze horizon. En wanneer een heel aantal van die 'peers' echt goede vrienden zijn, die het allemaal goed voor hebben met de persoon in kwestie, kunnen ze die persoon aanzetten tot het maken van de juiste keuzes in het leven. Dit soort van observaties in verband met peer-pressure zijn uiteraard veelal gebaseerd op ervaring en gezond verstand. 






3. Negatieve en Positieve effecten van vriendschappen en co-ruminatie

Sociale steun speelt een erg belangrijke rol in het welzijn van een persoon doorheen zijn leven. De meeste onderzoeken naar vriendschap die gedaan zijn, focussen zich op de positieve effecten van steun die men krijgt van vrienden, maar negeerden een hele tijd de negatieve aspecten. Nu het onderzoek verder uitgediept is en men fenomenen als co-ruminatie heeft benoemd, hebben we dus ook een duidelijkere blik op de negatieve aspecten van vriendschappen in het algemeen en co-ruminatie in het bijzonder. Om een volledig beeld te schetsen, zullen hier ook een aantal studies besproken worden die zich focusten op de positieve kant van de vriendschappen en sociale interacties tussen mensen.

3.1. Focus op adolescente vriendschappen


3.1.1 Zelfvertrouwen

Een eerste studie, niet gerelateerd aan co-ruminatie, keek specifiek naar de gevolgen van vriendschap op het zelfvertrouwen van jongeren. (Berndt, Keefe & Keunho, 1993) De studie bekeek enerzijds of de veranderingen in het zelfvertrouwen van een adolescent doorheen het schooljaar gerelateerd waren aan een vriendschap aan het begin van dat schooljaar. Anderzijds werd er ook onderzocht of jongeren al dan niet beïnvloed werden door de hoeveelheid zelfvertrouwen van hun vrienden. Een mogelijke hypothese was hier dat jongeren dezelfde hoeveelheid zelfvertrouwen kregen door veel met elkaar om te gaan. Dit gegeven werkt dus vanuit de veronderstelling dat goede vrienden elkaar onderling beïnvloeden.  De studie betrof 297 studenten en beschreef de positieve en negatieve aspecten van hun beste vriendschappen. De bevindingen waren dat veranderingen in de graad van zelfvertrouwen doorheen het jaar niet gerelateerd waren aan vriendschappen die de adolescenten aan het begin van dat jaar hadden. Tegelijk bleek uit de studie dat  vriendschappen met vele positieve aspecten wel een negatieve invloed had op sportieve prestaties. Dit is met het oog op ons onderwerp hier niet van groot belang, maar het toont wel aan dat adolescente vriendschappen duidelijke gevolgen hebben voor verschillende domeinen van hun leven. Dit varieert van hun scores op school over hun sportprestaties tot hun fysieke voorkomen.  Uiteraard hier weer de bemerking dat de manier waarop dit gemeten wordt, steeds ter duscussie kan staan. ('Friends' influence on adolescents' adjustment to school' Thomas J. Berndt, Keunho Keefe, 1995)


3.1.2 Co-ruminatie

Een recente studie concentreerde zich specifiek op de band tussen moeders en adolescenten en of co-ruminatie hier voorkomt. De studie wees inderdaad uit dat het fenomeen ook hier veel voorkomt. Zowel de adolescenten als de moeders rapporteerden over co-ruminatie. De resultaten toonden ook dat dit veel vaker voorkomt bij moeder-dochterrelaties dan bij moeder-zoonrelaties. Moeder-adolescente co-ruminatie bleek gerelateerd te zijn aan de positieve kwaliteit van hun relatie, maar ook aan een soort van 'gevangenschap', een als het ware té sterke band. Het viel ook op dat de negatieve kant, dus het gevoel van 'vast te zitten' aan je moeder, vanuit het perspectief van de adolescent en het niet kunnen loskomen van je kind, vanuit het standpunt van de moeder, zuiver gerelateerd was aan co-ruminatie en niet aan andere dingen zoals 'self-disclosure'. Dit is iets wat hier vrij vertaald zal worden als het delen van informatie met de bedoeling om zelf ook informatie te verkrijgen van de andere. Dit gebeurt uiteraard, al dan niet bewust, ter bevordering van de (vriendschaps)band, hoewel dit ook een schadelijk effect kan hebben. Hiervoor hoef je je maar in te beelden dat iemand iets erg persoonlijks vertelt in een vroeg stadium van de vriendschap. Dit zal een negatief effect hebben op de 'balans' van de vriendschap, aangezien de persoon die de persoonlijke informatie heeft gedeeld, opeens veel kwetsbaarder is. Maar nogmaals, dit heeft volgens het onderzoek geen negatieve uitwerking op de relatie tussen moeder en adolescent. Co-ruminatie heeft dit absoluut wel. 

De relatie die bij co-ruminatie speelt tussen moeder en adolescent is in direct verband te brengen met angsten en depressies. Een opmerking hierbij is dat de negatieve emoties als gevolg van het te  te hard vastzitten aan elkaar, het gevoel van te sterke verbondenheid, het meest hevig waren wanneer de co-ruminatie focuste op de problemen van de moeder. ('Rose,2009) Een hypothetische verklaring hiervoor is dat het voor jongeren een extra druk met zich meebrengt wanneer de discussies gaan over 'volwassen' problemen.

Ook de band tussen co-ruminatie en hoe adolescente meisjes tegen relaties, liefde en jongens aankijken is zeer recent onderzocht. Drieëntachtig jonge adolescente meisjes namen deel aan een studie in dit verband. De belangrijkste uitkomst van dit onderzoek was dat co-ruminatie in duidelijk verband stond met romantische perikelen en gebeurtenissen in het leven van de meisjes in kwestie. (Starr, 2008) De gesprekken die deze jongeren voeren gaan dus veelal over dit soort dingen. Toch is niet bewezen dat er per definitie negatieve ervaringen aan co-ruminatie vasthangen. Meisjes in dit onderzoek hadden  niet aanzienlijk meer kans op depressies wanneer ze veel over hun liefdesleven discussieerden, enkel onder bepaalde omstandigheden. Het is feit dat na bijvoorbeeld 6 maanden van co-ruminatie tussen 2 meisjes, de depressie lichtjes zal verhogen. Op zich geen probleem, maar wel wanneer je hiermee in verband brengt dat de co-ruminatie dus ook zal verhogen. Een sneeuwbaleffect als het ware.  Toch moeten we hier in ons achterhoofd houden dat er ook andere factoren nog een rol spelen. Zo hadden de adolescente meisjes bijvoorbeeld meer kans op depressie als hun ouders hier al aanleg voor hadden.

Uiteraard heeft het bespreken van elkaars problemen en het samen-piekeren over problemen niet enkel een negatieve uitwerking op vriendschappen. Een studie onderzocht twee aspecten van vriendschappen bij 'beste vrienden'. Het eerste aspect was de vriendschap als moderator van gedragsaspecten en het tweede aspect was de zogenaamde 'peer victimization', het al dan niet gepest worden door je omgeving. Een groep van 393 kinderen, met een gemiddelde leeftijd van 10 jaar en 7 maanden werd een jaar lang onderzocht. De studie wees uit dat kinderen met een sterke, beschermende vriendschap zich minder snel lieten beïnvloeden door buitenaf en ook minder snel geplaagd of gepest werden. Kinderen zonder een wederzijdse beste vriendschap, lagen duidelijk minder goed in de groep en lieten zich sneller negatief beïnvloeden door hun omgeving. De studie benadrukt het belang van een hechte vriendschap in het voorkomen van pesterijen.(Hodges, 1999)


3.2. Focus op vriendschappen tussen ouderen (vanaf de leeftijd van 20 jaar)

Co-ruminatie heeft dus zonder twijfel een negatieve invloed op de gedragingen van de jongeren in kwestie. In dit onderdeel wordt bekeken in welke mate ouderen dezelfde gevolgen ondervinden van co-ruminatie. Een studie uit 2007 onderzocht hoe, specifiek bij vouwen, het stressgehalte daalde, dan wel steeg, wanneer ze praatten over problemen in hun leven. De uitkomsten van dit onderzoek toonden een significante stijging aan van het stresshormoon cortisol nadat de vrouwen hun problemen hadden besproken. (Byrd-Craven,Geary, Rose & Ponzi, 2007 ) Co-ruminatie zorgt er dus voor dat de hormonale respons op stresserende gebeurtenissen in iemands leven, nog zal stijgen, in plaats van verminderen. Het laatste zou erop wijzen dat iemand na het discussiëren over zijn problemen helemaal gekalmeerd is. Het tegendeel is dus het geval.





4. Conclusie: Wat is nu juist het effect van co-ruminatie?

Vooralsnog lijkt co-ruminatie een leeftijdsgebonden fenomeen. Behalve de studie die aantoonde dat het stresshormoon cortisol steeg wanneer vrouwen over hun problemen praatten, zijn er maar weinig harde bewijzen die aantonen dat co-ruminatie een eenzijdig negatief iets is. Een argument dat kan spreken voor de leeftijdsgebondenheid is de link die valt te leggen met de gevoeligheid voor peer-pressure. Jongeren zijn rond die leeftijd nu eenmaal sensitiever voor eender welk soort prikkels en vrienden zijn overduidelijk het belangrijkst in hun leven op dat moment. Alles wat dus hier besproken is en gerelateerd is aan vrienden, zal zich rond die leeftijd manifesteren. Van peer-pressure tot co-ruminatie. Het staat vast dat co-ruminatie onder adolescente meisjes verstrekkende gevolgen kan hebben voor hun mentale gezondheid. We moeten echter de positieve aspecten ook in overweging nemen. Enerzijds zit je met het feit dat meisjes meer kans hebben op depressies wanneer ze veel over hun problemen discussiëren. Maar daar tegenover staat  het feit dat meisjes (mensen in het algemeen) zonder vrienden, opmerkelijk zwakker staan ten opzichte van pesterijen en groepsdruk. Het lijkt onnodig co-ruminatie als gevaarlijk af te schilderen omdat er nog zoveel andere factoren zijn waar je in het leven van een adolescent rekening mee kan houden. In combinatie met bijvoorbeeld een genetische aanleg voor depressie, is het zonder twijfel een gevaar voor iemands gezondheid, maar de bewijzen om te concluderen dat co-ruminatie op zich een gevaar vormt voor iemand, zijn toch nog te pover.











