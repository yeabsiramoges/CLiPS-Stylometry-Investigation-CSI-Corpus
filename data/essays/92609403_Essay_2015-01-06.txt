Boem, en de ellende begint
Herinnert u zich dé ramp van 2011 nog, in Fukushima? U weet wel, het 'ongeluk' met de kernreactoren dat daar gebeurde, en zo het leven van duizenden mensen in levensgevaar bracht? Ik weet het in elk geval nog goed, al die beelden die op de televisie voorbij raasden en al de commotie en drukte... Natuurlijk was ik me niet helemaal bewust van wat er juist gebeurde, maar dat het ernstig was, daar twijfelde ik niet aan. Al van jongs af aan werd me zo duidelijk gemaakt dat kernenergie iets slechts en gevaarlijk is, en dat we het beter kunnen laten. Van die mening ben ik sindsdien nooit afgeweken.
Toch blijft een groot deel de kerncentrales onvermoeid doordraaien, dag en nacht. Hebben we ons lesje nu nog niet geleerd? Beseffen we pas hoe gevaarlijk het is als het te laat is?

Kernenergie is niet gewoon gevaarlijk: het is té gevaarlijk. Niet alleen Fukushima is daar een mooi voorbeeld van, ook in Tsjernobyl is zo'n ramp al eens eerder gebeurd. We blijken daarbij eveneens even te vergeten dat er ook in België kernreactoren aanwezig zijn. Wat als zo'n ongeluk in een kernreactor hier, in Doel of Tihange, zou gebeuren? Dat zou een groot deel van België en zelfs Nederlands onbewoonbaar maken. Laten we ons vooral geen illusies maken: een ernstig ongeluk kan zich in elke type reactor voordoen. Dus, als dergelijke ongelukken kunnen gebeuren in Japan, waarom hier dan niet? Deze zomer zijn er al enkele kernreactoren, in zowel Doel als Tihange, stil gelegd, omdat deze misschien scheurtjes zouden bevatten. Willen we het echt zo ver laten komen?
Verder wordt kernenergie ook wel eens schone energie genoemd, doordat ze nauwelijks emissies uitstoot. Toch is kernenergie helemaal niet zo schoon als ze op het eerste gezicht lijkt. Akkoord, deze manier van energiewinning zorgt voor weinig emissies, maar levert ons wel heel wat radioactief afval in de plaats op. In België alleen al wordt jaarlijks zo'n 120 ton hoogradioactief afval geproduceerd, dat nog miljoenen jaren gevaarlijk radioactief blijft. We blijven geen plaats hebben om al dit afval ergens op te slaan tot het minder gevaarlijk is, wat nu nog wel gaat en ook gebeurt. Maar wat als er dan eens een lek komt in één van de vaten waarin het afval opgeslagen ligt? De gevolgen zouden wel eens desastreus kunnen zijn.
Kernenergie is echter ook nog op andere manieren vervuilend. Bij de verwerking van kernenergie worden grote hoeveelheden radioactiviteit geloosd in de lucht en in nabijzijnd water. Bij hevige wind komt deze lucht, en dus ook de radioactieve deeltjes erin, uiteindelijk  terecht bij mensen die in de buurt van een kerncentrale wonen. Zij ademen deze lucht in, en dat kan gevolgen hebben voor hun gezondheid. Hetzelfde wat het water betreft: de radioactieve deeltjes komen in het water terecht, en dit water kan de grond insijpelen en  grondwater worden. Als er dan op deze grond gewassen worden geteeld, komen de radioactieve deeltjes uiteindelijk ook in ons voedsel terecht. In eerste instantie zullen we dit niet merken, en zal het ook niet meteen gevolgen hebben, maar op lange termijn kunnen we er wel last van beginnen krijgen, in de vorm van nieuwe ziektes bijvoorbeeld, en kan het tot uiting komen in volgende generaties, zoals misvormingen bij geboortes en dergelijke.
Ten slotte is kernenergie niet alleen om gezondheidsredenen niet goed voor mensen, ook financieel gezien kan het allemaal één grote ramp worden. In België alleen werd al zo'n 28 miljard euro betaald voor de kerncentrales, en de nieuwe reactoren worden nog duurder. Deze worden natuurlijk betaald van het geld van onze belastingen. 
Aan de andere kant is kernenergie dan nog niet voldoende verzekerd ook. Electrabel is bijvoorbeeld slechts verzekerd voor 300 miljoen euro. Als er nu een ongeval gebeurt, zou dat miljarden euro's kosten, los van menselijk leed, maar een volledige verzekering zou kernenergie dan weer veel duurder maken.

Kernenergie is dus gevaarlijk. Heel gevaarlijk. Het brengt niets dan onheil met zich mee wat het milieu betreft, maar ook voor onze gezondheid en onze portemonnee heeft ze niets dan nadelen. Het wordt tijd dat de alternatieve manieren om energie te produceren, zoals bijvoorbeeld groene stroom met windmolens en zonnepanelen, verder uitwerkt en op punt gesteld worden, zodat we ons eindelijk kunnen ontdoen van dit blok aan ons been. Laat ons hopen dat dit gebeurt voor er nog eens kernreactor ontploft - boem - en de ellende opnieuw begint.