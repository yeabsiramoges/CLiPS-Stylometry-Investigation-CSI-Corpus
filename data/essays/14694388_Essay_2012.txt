De ecologische voetafdruk van België: we kunnen er iets aan doen.
Er gaat geen dag voorbij of je wordt met je neus op de feiten gedrukt: België heeft een te grote ecologische voetafdruk. Met andere woorden: de gemiddelde Belg is een vervuiler. Maar het is toch niet enkel onze schuld? 
Ons land heeft veel industrie en dus ook veel uitstoot en vervuiling. Diezelfde industrie heeft nood aan werknemers. Deze werknemers moeten zich verplaatsen van thuis naar hun werk en terug. Nog meer uitstoot. De werknemers hebben nood aan voeding, maar wanneer ze iets eten maken ze meestal ook gebruik van een verpakking. Dikwijls is deze niet recycleerbaar en dus vervuilend. Kortom, zowat iedere dagelijkse activiteit brengt een of andere vorm van vervuiling met zich mee. 
Anderzijds, wanneer België tegenover een land als de Verenigde Staten wordt geplaatst, lijkt onze vervuiling nog een peulenschil. Grote mogendheden, zoals de Verenigde Staten en China, hebben een nog veel groter aandeel in het probleem van de vervuiling. Het zijn onder andere deze landen die de macht hebben om dit probleem grondig aan te pakken. 
Door het sluiten van het Kyotoverdrag werd al een stap in de goede richting gezet, maar er is nog heel wat werk aan de winkel. Een land als de Verenigde Staten zou zijn verantwoordelijkheid moeten nemen en het goede voorbeeld tonen, maar dit gebeurt weinig tot niet. Integendeel, het land weigerde in het verleden al om mee te werken. Dergelijke wanorde zorgt ervoor dat de rest van de wereld niet overtuigd raakt van de noodzaak om anders te gaan leven. 
Ook landen die nu pas te maken krijgen met industrialisatie moeten gewezen worden op hun plichten. Wanneer zij even ondoordacht omspringen met de natuur wordt de milieuvervuiling enkel nog problematischer. Daarom is het van groot belang dat dergelijke landen tijdig betrokken worden bij internationale overlegorganen die milieubeschermende maatregelen op poten zetten. 
Op lokaler vlak worden verschillende campagnes rond sensibilisering gevoerd, maar heel wat burgers hebben nog te kampen met een foutieve ingesteldheid. Vele landgenoten denken dat het niet veel uitmaakt of zij al dan niet "groener" gaan leven, omdat anderen dit ook niet doen. Natuurlijk is dit een foutieve denkwijze, want zelfs de kleinste inspanningen betekenen een grote stap vooruit in het milieubehoud. 
Als een werknemer ervoor kiest om het openbaar vervoer te gebruiken in plaats van zijn eigen wagen, heeft hij meteen ook bijgedragen aan een reductie van de vervuiling. Als hij dan ook nog eens zijn boterhammen verpakt in een boterhamdoos in plaats van in aluminiumfolie, dan geeft hij al helemaal het goede voorbeeld. Dit zijn minimieme inspanningen die voor zowat elke burger dagelijks haalbaar zijn. 
Daarnaast moeten burgers die zich niet bekommeren over hun ecologische voetafdruk er op gewezen worden dat zij zich tegelijkertijd ook niet bekommeren over de toekomst van hun nakomelingen, want de schade die huidige generaties aanbrengen, heeft een groot effect op toekomstige generaties. Als voorbeeld kunnen natuurlijke hulpstoffen, zoals aardolie, worden aangehaald. De aarde is geen onuitputtelijke bron van grondstoffen en dus zal er ooit een einde komen aan de voorraad waarop beroep kan gedaan worden. 
Daarom werden er gedurende de laatste decennia al heel wat alternatieve energiebronnen ontwikkeld. Energie wordt nu opgewekt met behulp van de zon, de wind of de lucht. Deze alternatieven bieden ons de mogelijkheid om met zonnepanelen huizen te verwarmen, dankzij windturbines elektrische apparaten te gebruiken en met warmeluchtpompen water te verwarmen. Steeds meer nutsbedrijven voeren reclamecampagnes voor het gebruik van "groene stroom" en ook de overheid doet inspanningen om dergelijke energiebronnen te promoten door het toekennen van subsidies. 
Natuurlijk heeft dit verhaal ook een keerzijde. Laten we de installatie van zonnepanelen als voorbeeld nemen. Burgers maakten gretig gebruik van de subsidies die werden toegekend wanneer zij kozen voor het installeren van dergelijke panelen, maar aan deze subsidies kwam abrupt een einde wanneer onze overheid een oplossing zocht voor het zoveelste begrotingstekort. Alsof dit nog niet genoeg is, moeten steeds meer gezinnen nu investeringen doen voor het onderhoud van hun zonnepanelen. Groene energie brengt dus heel wat financiële gevolgen met zich mee en veel Belgische gezinnen kunnen deze kosten niet dragen.
De enorme vervuiling die een wereldwijd probleem is, is dus niet enkel onze schuld. Toch kan elke individuele Belg hier iets aan veranderen. Dagelijks een kleine inspanning leveren, is al een hele stap in de goede richting, maar om het probleem grondig aan te pakken, zijn ingrijpende maatregelen nodig. Opdat deze tot stand zouden komen, ligt de bal niet in het kamp van de wereldburgers, maar in dat van de wereldleiders. In afwachting van de doeltreffende beslissingen die zij nemen, doen wij, gewone burgers, er goed aan om dagelijks het openbaar vervoer te nemen en onze boterhammen in een boterhamdoos te stoppen.

