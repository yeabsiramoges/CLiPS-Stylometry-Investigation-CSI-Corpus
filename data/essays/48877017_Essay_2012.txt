Sociale netwerksites: zijn ze echt zo sociaal als ze doen vermoeden? 

'X had vandaag een leuke dag op het werk', een mededeling die je op facebook snel kan tegenkomen. Je kent het fenomeen waarschijnlijk wel: je komt thuis van school of van je werk, je start je computer en een van de eerste dingen die je controleert, is je mail, facebook, twitter of dergelijke. Duizenden Belgen, inclusief politici, zijn reeds lid van sociale netwerksites. De hype van overal altijd bereikbaar te zijn verspreidt zich meer en meer, maar met welke gevolgen? Worden de mensen niet asocialer door deze zogenaamde 'sociale' netwerksites?

Sociale netwerksites hebben als voordeel dat ze grotendeels gratis ter beschikking staan van een zeer ruim publiek. De enige vereisten om mee te doen met de hype zijn het bezit van een internetaansluiting en een beetje tijd en hop, je kan aan de slag. Je hebt de mogelijkheid om vrienden te contacteren, oude vrienden terug op te zoeken, afspraken te maken enzovoort. In dit opzicht zijn sites zoals facebook, myspace en netlog vooruitstrevende en populaire contactpunten voor zowel jongeren als voor oudere mensen. Toch is het niet altijd even positief om voor iedereen beschikbaar te zijn. 
 Vanaf het moment dat je een account aanmaakt op een sociale netwerksite, ben je een deel van je privacy kwijt. Als je naam ingegeven wordt in een zoekmachine, heb je nu al minstens één link die naar jou verwijst. Het feit dat je zo snel te vinden bent, kan in je nadeel spelen bij bijvoorbeeld een sollicitatie voor een serieuze job. Indien je toekomstige werkgever meer over je te weten wil komen door je te googlen, kunnen er enkele foto's uit de kast vallen die niet voor zijn ogen bestemd waren. Je droomjob zou zo wel eens in het water kunnen vallen. Ook verschijnen er regelmatig berichten in de krant waarin te lezen staat dat er weer eens iemand ontslagen is nadat hij/zij een negatief bericht over zijn/haar werk of  werkgever openbaar gepost had op een site. Het hart op de tong hebben is dus niet altijd een positieve eigenschap. 

Ook op andere vlakken kunnen privégegevens gebruikt of zelfs misbruikt worden. Niemand staat ervoor garant dat de gegevens die terug te vinden zijn op iemands profiel naar waarheid zijn ingevuld. Pedofielen of verkrachters kunnen via een vals profiel in contact komen met jonge meisjes of jongens die nog te naïef zijn om nee te zeggen tegen iemand die 'toch best aardig' doet. Ook hackers kunnen boodschappen verpreiden naar elk account op een sociale netwerksite en op die manier virussen van computer tot computer verspreiden en geheime informatie blootleggen. 

Buiten het feit dat je privéleven bekend kan worden gemaakt, is er nog een groot nadeel aan het gebruik van sociale netwerksites. Hoewel de naam doet uitschijnen dat deze sites zorgen voor veel sociaal contact, nemen ze het toch voor een groot deel weg. Mensen zullen meer en meer achter hun computer kruipen om te praten met vrienden en kennissen, maar juist door het feit dat je hiervoor achter je scherm zit, kom je minder buiten. Sociaal zijn, betekent niet alleen virtueel praten met iemand, maar ook fysiek. Het gevaar bestaat dat mensen zich zullen opsluiten en zo de zaligheid van de buitenwereld niet meer zullen kennen. Offlinerelaties zullen de bovenhand nemen in een samenleving waar een babbeltje op straat er niet snel meer bij zal kunnen. Dit laatstgenoemde nadeel viel ook een Antwerpde student op. Deze wilde een gigantische drink organiseren op het Theaterplein in Antwerpen met als bedoeling zoveel mogelijk mensen terug naar buiten te brengen. De uitnodiging voor dit festijn werd verspreid via facebook. Het initiatief werd echter verkeerd begrepen en in het rijtje gezet van drankfestijnen waar iedereen zich ziek drinkt. Of dit feestje nog doorgaat, valt dus af te wachten.  

Via facebook kunnen mensen dus uitnodigingen rondsturen om aan iets deel te nemen of om ergens fan van te worden. Deze uitnodigingen zijn niet altijd even positief ingesteld en durven soms uitdraaien op haatberichten of haatgroepen. Zo is er het voorbeeld van Linda De Win die meedeed aan 'De Slimste mens ter wereld'. Zoals elke deelnemer had zij haar aanhangers en haar tegenstanders, maar soms ging deze tegenstand wel heel ver. Op facebook werden groepen opgericht die haatbetuigingen schreven tegenover de journaliste en zelfs openbaar maakten dat we ze beter kwijt dan rijk waren. Er staat dus geen controle op de boodschappen die gezonden worden, waardoor de vrijheid van meningsuiting vrijer is dan ooit tevoren. 

Niet alleen het 'gewone volk', maar ook politici maken meer en meer gebruik van de moderne communicatiemiddelen. Ze hopen de sympathie van het volk te winnen door aan te tonen dat ze weten wat er zich afspeelt onder de mensen en door hierin mee te gaan. Als Yves Leterme bijvoorbeeld op tv komt, zie je hem al snel met zijn IPhone in de hand. Op facebook maken politici een profiel aan om snel boodschappen rond te kunnen sturen en om 'vragen van het volk te beantwoorden'. Of deze vragen snel een antwoord zullen krijgen, laat ik in het midden. Een bijkomde bedoeling van het aangemaakte profiel is meer stemmende mensen te bereiken en het liefst zij die nog onzeker zijn over hun keuze op 13 juni. Toch wordt er vastgesteld dat slechts een klein deel van de bevolking lid wordt van de facebookgroep van een politieker. Dit kleine deel bevat mensen die erg geïnteresseerd zijn in politiek, de vaste achterban van een partij of mensen die reeds weten dat ze op deze bepaalde partij of politicus zullen stemmen. Het idee zit dus wel goed, maar in praktijk loopt toch niet altijd alles zoals men het had gepland. Politici zouden zich beter bezighouden met een duidelijke boodschap en een werkende regering dan met sociale netwerksites om meer stemmen te halen. 

Sociale netwerksites zijn niet meer weg te denken uit de maatschappij waarin we leven. Mensen vinden het niet meer erg om overal en altijd bereikbaar te zijn, maar de gevaren hiervan worden niet altijd ingezien. Het échte sociale contact tussen mensen gaat verloren en hoewel er initiatieven worden genomen om hier verandering in te brengen, is het toch nog altijd beter om op eigen initiatief eens een wandelingetje te gaan maken. Dus als de zon eens zalig schijnt, je weet wat je te doen staat. 

Donckers Nena Ba 1: N-F 

