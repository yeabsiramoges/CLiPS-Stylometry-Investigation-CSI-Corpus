De hervorming van het middelbaar onderwijs: noodzaak of profileringsdrang van een hyperactieve minister?
	De hervorming van het middelbaar onderwijs
"Wij zijn de scholieren van vandaag, die in de gebouwen van gisteren, door leraren van eergisteren worden voorbereid op de wereld van morgen en overmorgen."

Het onderwijs van tegenwoordig is te weinig veranderd. Veel leerlingen, met allemaal verschillende capaciteiten, worden in dezelfde klas gedumpt waar ze onuitgeslapen naar buiten staren. Ze moeten vroeg opstaan om geen straf te krijgen. Daarna legt de leraar iets uit dat ze waarschijnlijk allang begrepen hebben of op deze manier nooit zullen begrijpen. Met heimwee denken ze terug aan hun eigen thuis waar ze achter de computer iets veel leukers doen. Of in bed kunnen kruipen. 
	De wereld buiten de grauwe muren van de klaslokalen is echter drastische veranderd. Het is algemeen bekend dat de ene leerling de andere niet is. De technologie heeft heel het dagelijks leven veranderd, maar niet de scholen. Uit onderzoek is gebleken dat de biologische klok van pubers op een andere manier tikt dan bij volwassenen. Tieners vallen later in slaap en worden later wakker, in de ideale wereld. De scholen blijven achter, maar daar is iets aan te doen. 

Een eerste verandering die doorgevoerd moet worden is de afschaffing van leerjaren. In plaats van de leerjaren moeten er per vak groepen komen waar een leerling terecht kan al naargelang zijn of haar behoefte. Heb je met twee vingers in je neus een examen van Nederlands afgelegd? Op naar een groep met meer uitdaging! Maar heb je eerder moeite met wiskunde? Ga maar naar een klas waar ze meer uitleg krijgen. Dit heeft tot gevolg dat iedereen aangesproken wordt op zijn eigen niveau, in plaats van een benadering daarvan. De leerlingen krijgen hierdoor minder last van schoolmoeheid en hebben geen nutteloze lessen meer. Dit gebeurt echter alleen als leeftijd niet meer de maatstaf wordt, maar als de vermogens van de scholieren in het vizier worden genomen.

Een tweede verandering die nodig is, is de anticipering van de school op het bioritme van de individuele leerling. Iedereen die ook maar iets met tieners te maken heeft, heeft gemerkt dat ze 's avonds nog niet moe zijn en 's ochtends niet uit hun bed zijn te krijgen. De wetenschap heeft ook bewezen dat het bij de puberteit hoort om veel onder zeil te zijn en dat de slaap pas later plaatsvindt. De openingstijden van iedere school zouden hierop in kunnen spelen. Zorg dat een school later begint en later sluit. De leerlingen zullen er blij mee zijn dat ze niet meer met een slaperige kop in een eerste lesuur hoeven te zitten. De leraren zijn blij als de scholieren beter geconcentreerd zijn.  

Een laatste verandering zou de integratie van computers moeten zijn. Zeg nu alstublieft niet dat die allang heeft plaatsgevonden, want dat is niet waar. Vooral oudere docenten roepen vaak computerhulp in van een leerling, zodat de les vlotter verloopt. Een andere tactiek is het straal negeren van de computer. Deze mensen doen ook vaak de uitspraak: "Ik kijk maar één keer per twee weken naar de inbox van mijn e-mail."  Scholen zijn hopeloos ouderwets. Vind je het nog gek dat leerlingen verveeld naar buiten staren? Daar gebeurt nu tenminste iets! 
	De oplossing is om die gebeurtenissen naar de binnenkant van het schoolgebouw te verplaatsen. De eerste stap is de leerlingen te vrageneen eigen laptop, tablet of gelijksoortig apparaat mee te nemen. Hierdoor leren de jongeren dat een computer ook goed bij school gebruikt kan worden. Vervolgens moet men van de scholen eisen  om in te spelen op de leerling met computer. Voorzie de leerlingen in een goed draadloos netwerk. Licht ze voor over een eventuele elektronische leeromgeving zoals TeleTOP of Blackboard. Vertel ze dat ze hier programma's kunnen downloaden die helpen bij het uitvoeren van experimenten of het houden van enquêtes. Verspreid de schoolboeken als eBooks of maak desnoods scans. Zorg voor goede ruimtes waar de jongeren presentaties kunnen oefenen. Het resultaat van deze ommeslag zal zijn dat de scholieren op de beste manier voorbereid zijn op de buitenwereld die rijk is aan computers.  

Dus, om het voor iedereen  aangenamer te maken, moet er veel worden veranderd in het middelbaar onderwijs. De leerlingen moeten niet meer op leeftijd worden ingedeeld, maar op niveau. Als iedereen op zijn individuele capaciteiten wordt uitgedaagd, zullen scholieren meer meewerken.  Doordat ze beter uitgeslapen zijn, zijn ze ook beter geconcentreerd. De grondige integratie van computers in de scholen bereid tieners goed voor op de wereld van morgen. De minister van Onderwijs heeft gelijk: er moeten dingen veranderen. 
