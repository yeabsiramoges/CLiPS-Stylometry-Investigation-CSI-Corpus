Het is een discussie die al jaren de ronde doet: mogen ambtenaren hun geloof uiten tijdens hun werkuren? Mogen ze aan hun medemensen laten zien waar hun geloof voor staat door bijvoorbeeld een kettinkje met een kruisje aan te dragen naar hun werk? De meningen zijn verdeeld: de ene persoon vindt dit helemaal geen probleem terwijl iemand anders hier aanstoot aan kan nemen. Ambtenaren werken nu eenmaal voor de staat, voor de gemeenschap. Hebben zij het recht om hun persoonlijke mening duidelijk te maken tijdens hun werk, of is het toch beter dat ze neutraal blijven wanneer ze hun ambt uitoefenen?
Wanneer je naar het gemeentehuis gaat om je nieuwe bankkaart, rijbewijs of identiteitskaart aan te vragen, kom je in contact met de mensen acher het loket. Vanzelfsprekend. Als er achter dat loket een moslima zit met een hoofddoek, heb jij hier dan last van? De meesten zullen op deze vraag antwoorden met 'neen', want 'wat maakt dat nu uit?'. Toch zijn er mensen die er van overtuigd zijn dat dit niet zou mogen, en deze groep mensen is groter dan je denkt. 
Op heel wat scholen is het uiten van geloof verboden: leerkrachten mogen geen kruisje rond hun nek dragen of een hoofddoek op hun hoofd hebben. Zij staan in voor de opvoeding en onderwijzing van leerlingen, jongeren die gevoelig zijn voor beïnvloeding. Als leerkrachten hun geloof heel expliciet zouden duidelijk maken aan deze leerlingen, kan het zijn dat de leerlingen hierdoor in de war geraken en gaan twijfelen aan hun eigen geloof. Dit is natuurlijk niet de bedoeling. Iedere leerling wordt thuis opgevoed door zijn of haar ouders en er wordt van thuis uit een geloof meegegeven: christendom, jodendom, islam, hindoeïsme of nog iets anders. Hier wordt van thuis uit voor gekozen, dus is het niet aan leerkrachten om hier iets (al dan niet onbewust) aan te veranderen.
Nu gaat het in dit geval niet over leerkrachten, maar over ambtenaren: mensen die werken voor de gemeenschap. Ook zij hebben een iets of wat opvoedende functie, zij zorgen er voor dat de gemeenschap goed draait en dat alles goed verloopt. Het is daarom ook weer niet aan hen om de leden van deze gemeenschap te gaan beïnvloeden, op welk vlak dan ook. Als je aan het loket staat, nog steeds voor dat rijbewijs, dan verwacht je ook niet dat de persoon achter het loket zegt 'ik zou vanavond toch maar spaghetti eten in plaats van frietjes' of 'ik had vanmorgen toch voor die blauwe chino gekozen', dit is simpelweg niet hun functie. Hun functie is om de gemeenschap draaiende te houden, dat is alles. Een gemeenschap draaiende houden gaat nu eenmaal beter wanneer er geen sprake is van beïnvloeding; dus wanneer er geen kruisjes, hoofddoeken of andere levensbeschouwelijke tekens aanwezig zijn. Niet iedereen is het hier mee eens, want wat blijft er dan nog over van het recht op vrije meningsuiting? En dat klopt, maar waar trek je de grens?
In sommige landen is er al een wet rond de hele kwestie: levensbeschouwelijke tekens worden thuis gelaten en worden niet gedragen tijdens het werk of in de kantoorgebouwen. Als men geen kettinkjes of hoofddoeken mag dragen binnen de muren van kantoorgebouwen, mogen er ook geen schilderijen van Jezus of houten kruisjes boven de deurstijlen aanwezig zijn. Dit geldt voor elk gemeenschapsgebouw en voor elke godsdienst. Er worden geen uitzonderingen gemaakt, waardoor niemand uitgesloten of gediscrimineerd wordt. 
Moslima's kwamen redelijk snel in opstand tegen deze wet: een hoofddoek is voor hen iets waar ze trots op zijn. Een hoofddoek is voor vele moslima's ook een teken van respect tegenover hun man, en dit is voor moslima's heel belangrijk. Ze willen er voor zorgen dat iedereen kan zien dat ze trouw zijn aan hun man, en ze vinden het daarom niet kunnen dat zij verplicht worden om hun hoofddoek af te nemen tijdens hun werkuren. Zij stellen zich de vraag waarom sommige mannen dan wel een gewoon hoofddeksel zoals een pet mogen dragen. Een terechte vraag met een redelijk simpel antwoord: petten hebben niets met godsdienst te maken en kunnen niemand beïnvloeden.  
Het afschaffen van levensbeschouwelijke tekens: ja of nee. Het is een kwestie waar men al heel lang het hoofd over breekt, maar waar men maar geen einde aan kan knopen. De meningen zijn zo zwaar verdeeld, dat het moeilijk is om iedereen blij te maken. Volgens de meerderheid is het het beste dat men verbiedt om levensbeschouwelijke tekens zichtbaar te maken tijdens de werkuren, maar thuis doe je natuurlijk nog steeds wat je wil.