1.	Inleiding
Aap, vis, maan en roos. Daar begint alles mee in het eerste leerjaar. Iedereen weet nog wel hoeveel moeite het kost om woordjes te leren spellen, teksten te begrijpen of om klok te leren lezen. De typische foutjes zoals 'ik hep twee beenen' en 'mijn klijne broer' worden afgedaan als schattig en kinds. Al is het niet voor ieder kind zo vanzelfsprekend om die foutjes te ontgroeien. Sommigen ondervinden extra moeilijkheden tijdens het lezen en spellen. Dit zijn problemen die niet lijken over te gaan en die invloed kunnen hebben op andere taken. Een leerachterstand wordt opgelopen, kinderen worden vaak beschouwd als lui en er wordt aangeraden eventueel van richting of school te veranderen. Al kunnen deze jongeren hier niets aan doen wanneer het gaat om de specifieke leerstoornis dyslexie. 
Dyslexie is een een leerprobleem dat te maken heeft met een afwijking in de hersenen (Braams, 1997). Als hulp voor dyslectici bestaan er, naast stimulerende en individuele ondersteuning, tegenwoordig compenserende hulpmiddelen zoals voorleessoftware. In deze paper wordt er een beknopte literatuurstudie voorgesteld die handelt over het effect van deze compenserende maatregel. Er wordt nagegaan of het een hulp biedt in de schoolomgeving en of het bijvoorbeeld aangeraden is om voorleessoftware al op jonge leeftijd aan te bieden. Kortom, of het werkelijk een wondermiddel is voor dyslectici.	

2.	Dyslexie
2.1.	Wat is dyslexie
Zoals Braams (1997) het stelt, heeft dyslexie een relatief korte 'geschiedenis', maar heeft het denken over het probleem een lange ontwikkeling doorgemaakt. Eeuwenlang was er weinig medische interesse in de problemen die te maken hadden met de functionele delen van hersenen. Pas vanaf de tweede helft van de negentiende eeuw kwam hier verandering in. Verschillende onderzoekers zoals Kussmaul, D'jerine en Hinshelwood gingen vanaf dan de term 'woordblindheid' gebruiken bij zwakke lezers. 
Vanaf de jaren zestig in de vorige eeuw zijn wetenschappers dyslexie gaan bekijken als een taalprobleem. Onderzoek wees echter uit dat de term 'woordblindheid' niet accuraat was (Braams, 1997). Dyslexie heeft namelijk niets te maken met een visuele beperking, maar met een kleine afwijking in de hersenen. De laatste decennia is het duidelijk geworden dat de problemen van dyslectici zich voornamelijk stellen op het vlak van verwerking van taal door de hersenen. Wat wil zeggen dat deze groep zwakke lezers bijvoorbeeld meer tijd nodig heeft om een juist woord, een correcte benaming voor een prent of een degelijk rijmwoord te vinden. 
De term waarmee dyslexie wel accuraat beschreven kan worden volgens Braams (1997) is een 'lexico-fonologisch' probleem. Dyslectici hebben geen merkwaardig visueel of auditief probleem, maar ze ondervinden moeilijkheden wanneer ze de geregistreerde klanken moeten koppelen aan een woord met lexicale kenmerken. Het grote struikelblok zit dus in het benoemen van de ontvangen klanken en ze een correcte lexicale betekenis geven. Dit lijkt een uitsluitend auditief probleem te zijn, maar er is aangetoond dat taal vergelijkbaar verwerkt wordt bij zowel het luisteren naar als bij het lezen van woorden. De moeilijkheid stelt zich dus niet in het automatiseren van de taalverwerking. Of zoals Braams (1997) het stelt: "Het probleem manifesteert zich niet in het overschakelen van de fonologische verwerkingsroute naar de directe toegangsroute tot het mentale lexicon. [...] Dan moet de oorzaak wel in het fonologische verwerkingsproces zelf liggen" (p. 37). Concreet wil dit zeggen dat dyslexie een specifiek leerprobleem is dat te maken heeft met de verwerking van taal in de hersenen.	

2.2.	Prevalentie
Interessant is dan om te bekijken hoeveel mensen geconfronteerd worden met dyslexie. Het probleem is echter dat dat percentage moeilijk te bepalen is door verschillende redenen zoals verschillende definities, inconsequenties tussen talen onderling etc. 	
 Statistische gegevens mogen dan steeds wiskundig correct lijken, veel hangt af van de voorwaarden die gesteld worden. Net die criteria zijn niet altijd duidelijk wanneer het gaat over dyslexie. Er bestaan twee overheersende benaderingen van de term 'dyslexie'. Ten eerste zijn er verklarende definities die inzicht moeten geven omtrent de leesstoornis. Onder deze categorie valt onder andere Braams (1997), die resoluut stelt dat dyslexie een fonologische oorzaak heeft:

	Dyslexie is een specifiek probleem met de fonologische verwerking van taal door 	de hersenen, dat doorgaans leidt tot lees- en spellingproblemen en vaak ook tot 	meer of minder duidelijke problemen bij andere taken waarbij taal een rol 	speelt, zoals het onthouden van instructies, het leren van losse feiten en het 	verwerken van spraak in een lawaaiige omgeving. (p. 56) 	 

Daarnaast wordt er ook gepleit voor een beschrijvende benadering. Een methode waarbij dyslexie gediagnosticeerd wordt aan de hand van drie criteria. Om te beginnen moet er sprake zijn van een achterstand, een zwakke prestatie in vergelijking met leeftijds- en opleidingsgenootjes. Bovendien is dit verschil niet alleen merkbaar, maar ook hardnekkig resistent. Dit resistentiecriteria houdt in dat de lees- en spellingsproblemen blijven bestaan ondanks onderwijs of extra, persoonlijke hulp. Als laatste aspect moet het gaan om een leerstoornis die niet volledig te verklaren is door contextgebonden factoren. Vaak wordt onder andere ADHD (Attention Deficit and Hyperactivity Disorder) onterecht aangehaald als inherent element van leerstoornissen. Kinderen kunnen te maken hebben met bijvoorbeeld bijkomende gedrags- of ontwikkelingsproblemen, maar die kwesties mogen niet aan de basis liggen van het leerprobleem (Tops en Boons, 2013). Braams (1997) concludeert daaruit dat dyslexie een specifiek leerprobleem is en dus geen belemmering van het leren die veroorzaakt wordt door zwakke intelligentie of andere contextgbonden factoren. Specifieke taalvaardigheden zijn bij dyslectici zwak door een vertraging in de hersenen. Die beschrijvende invalshoek wordt in Vlaanderen het vaakst aangenomen (Ghesquière et al., z.d).
Het is echter onmogelijk om een eenduidige statistische conclusie te formuleren omtrent de prevalentie van dyslexie. Hoeveel mensen er te maken krijgen met de leerstoornis is afhankelijk van de benadering van het probleem, zoals hierboven beschreven, en van de onderzochte taal. Gelijkenissen, zowel fonologisch als morfolo-gisch, tussen de geschreven en de gesproken taal blijken belangrijke parameters bij leesproblemen. Ziegler en Goswami (2005) hebben het effect daarvan onderzocht en kwamen tot de conlcusie dat dyslexie op een andere manier tot uiting komt bij inconsistente orthografie dan bij consistente:  	

	Dyslexia in consistent orthographies is usually diagnosed on the basis of 	extremely slow and effortful phonological recoding combined with very poor 	spelling. Dyslexia in less consistent orthographies becomes apparent on the basis 	of inaccurate reading alone, although of course speed problems and spelling 	problems are also characteristic   (p. 15)

Hiermee voorspellen Ziegler en Goswami dat dyslexie gelijk optreedt in consistente en inconsistente talen, maar dat de zichtbaarheid van het leerprobleem daarentegen wel kan verschillen. Dat verklaart ook meteen waarom er procentueel meer gevallen van dyslexie opgetekend worden in de inconsequente Engelse taal dan in de systematische Spaanse taal. Engelstalige kinderen moeten een beroep doen op meerdere decodeer-mogelijkheden. Simpele grafeem-foneemherkenningen volstaan vaak niet (Ziegler & Goswami, 2005). Ook hier hangt alles af van hoe je het leerprobleem dyslexie bekijkt en vaststelt.
De procentuele statistische verschillen kunnen soms hoog oplopen. Doorgaans wordt aangenomen dat specifieke leerstoornissen ongeveer vijf tot tien procent van de bevolking treft. De Commissie Dyslexie van de Nederlandse Gezondheidsraad hanteert echter een zwaarder achterstandscriterium en gaat uit van drie procent hardnekkige gevallen (Gezondheidsraad: Commissie Dyslexie, 1995). 	

2.3.	Studeren met dyslexie
Dyslexie en andere leerstoornissen worden vooral duidelijk ik het onderwijs. Als kleuter kunnen er al aanwijzingen zijn voor latere leesstoornissen, zoals moeite hebben met het zoeken naar rijmwoorden of het benoemen van kleuren en objecten. Aangezien we echter pas spreken van dyslexie wanneer we een achterstand van enkele maanden tot jaren opmerken, kan het probleem nog niet gediagnosticeerd worden bij kleuters (Van Den Steen, z.d.).
In de basisschool komen leerstoornissen bovendrijven. Moeilijkheden met spelling en zinsbouw zorgen vaak ook voor een achterstand op andere gebieden zoals rekenen. De motivatie verdwijnt en van start gaan met Frans en eventueel Engels zorgt voor een extra uitdaging. Al ontwikkelen scholen tegenwoordig regelingen en voorzieningen die de leerling met leerstoornissen verder helpt. Dyslectici worden niet langer in hokjes gestopt of verplicht van school te veranderen. Het leerprobleem dyslexie wordt niet meer meteen in verband gebracht met een achterstand in IQ of een mentale beperking. Toch is het voor leerkrachten niet altijd even makkelijk om een student met dyslexie te onderscheiden van een doorsnee luie tiener. Extra hulpmiddelen voor zowel leerkracht als leerling moeten hier een hulp bij bieden. 
De leerkracht kan een beroep doen op de STICORDI-maatregelen (Stimuleren, Compenseren, Remediëren en Dispenseren). Die richtlijnen moeten de leerkracht aan het denken zetten over zijn rol als coach van studenten met leerproblemen (Ghesquière & Grietens, 2006). De eerste component, het stimuleren van de leerling, kan de leerkracht uitvoeren via extra individuele aandacht. Het probleem als onderwijzer erkennen, er met leren omgaan en er met de leerling over kunnen praten, is erg belangrijk. Daarnaast kunnen compenserende maatregelen aangewend worden om stoornissen te omzeilen. Dit kan variëren van extra tijd bij het afleggen van testen, over aangepaste huiswerkhoeveelheid tot compenserende software. Verder in de tekst wordt er dieper ingegaan op die compenserende maatregelen. De remediërende rollen worden voornamelijk ingevuld door externe verzorgers. Onder andere logopedisten en zorgleerkrachten proberen de leervaardigheden van de leerling op te krikken met behulp van gerichte en individuele oefening. Tot slot kan de leerling vrijgesteld worden van bepaalde onderdelen van een opdracht of van gehele taken (UZ Gent, Dienst Neus-, Keel en Oorheelkunde, z.d.).
Ook het hoger onderwijs heeft aandacht voor studenten met een leerstoornis en studenten met een beperking. Al wordt er van een volwassen student meer zelfstandigheid en zelfredzaamheid verwacht, hij wordt niet aan zijn lot overgelaten. Er worden uitzonderlijke examen- en afstudeerregelingen toegestaan, speciale begeleiding en ondersteuning voorzien en indien de student nood heeft aan een individueel traject, komt de instelling tussen bij studiefinanciering. Die noodzakelijke voorzieningen zijn aanwezig en worden dezer dagen nog verder uitgebouwd en gepromoot (Broenink & Gorter, 2001).	

3.	ICT en leerstoornissen
3.1.	Spellingssoftware
Naast aanpassingen van de omgeving en persoonlijke begeleiding, bestaat er ook software die dyslectici kan helpen. Vaak wordt de focus gelegd op leesvaardigheid, maar ook spelling kan verbeterd worden met behulp van software. De meest gebruikte hulpmiddelen zijn online woordenboeken en gespecialiseerde software als Antidote en WordQ (B. Sc Mai Nhu Nguyen et al., 2013).
Deze en andere producten zorgen ervoor dat dyslectici snel en eenvoudig een spellingscontrole kunnen uitvoeren. Zo kunnen compenserende maatregelen een grote hulp bieden bij de zelfstandigheid van leerlingen met dyslexie.	

3.2.	Voorleessoftware
Naast software die spelling en grammatica ondersteunt, bestaan er ook hulpmiddelen voor leesvaardigheid. Voorleessoftware zet bijvoorbeeld uitgeschreven tekst om in gesproken woorden. Zo krijgen dyslectici meteen het juiste woord te horen zonder het zelf te moeten ontcijferen. Deze informatie- en communicatietechnologie (ICT) kan dyslectici op weg helpen met moeilijke teksten, schoolwerk, het leren van vreemde talen... Contact met taal wordt vlotter en makkelijker via voorleessoftware. Van dit soort hulpmiddelen zijn er verschillende vormen in omloop. Hieronder volgen enkele voorbeelden van programma's die een houvast kunnen bieden voor dyslectici.	

3.2.1.1.	Daisy Speler
Naast dyslectici kunnen bijvoorbeeld ook blinden of slechtzienden geholpen worden met Digatal Accessible Information System (Daisy) software. Het computerprogramma voorziet teksten, ingesproken door mensen en eventueel de tekst an sich, al dan niet in een aangepast lettertype. Handig is dat lezers niet een doorlopende tekst krijgen, maar ook kunnen terugkeren naar bepaalde regels of hele hoofdstukken kunnen overslaan. Ze kunnen bovendien virtuele bladwijzers aanmaken op belangrijke plekken (Leas, Persoon, Soiffer & Zacherle, 2008).
3.2.1.2.	Kurzweil 3000
Anders dan de Daisy bestanden, kan de Kurzweil 3000 zelfstandig gebruikt worden. Dit wil zeggen dat je de software kan installeren en dat de gebruiker elke webpagina of webtekst kan laten voorlezen. Daarnaast kan de lezer hier ook eigen notities of spraakopnames toevoegen aan bestanden. Verder is er de optie om bijvoorbeeld een eigen schoolboek te scannen zodat de software het kan voorlezen en opslaan als geluidsbestand (Balajthy, 2005).
3.2.1.3.	Sprint
Sprint en dergelijke producten zoals Sprintplus zijn specifiek ontworpen voor kinderen met lees-, schrijf- en spellingsproblemen. Het markeert de voorgelezen woorden in de tekst en ondersteunt klanklezen, waarbij woorden fonetisch gespeld worden. De gebruiker wordt ook gemotiveerd om de tekst zo veel mogelijk zelf te lezen en bij twijfel afzonderlijke woorden te laten voorlezen. Bovendien wil het programma niet alleen lezen makkelijker maken, maar wil het ook een hulp bieden bij spellings-problemen die de gebruiker ervaart wanneer hij of zij een tekst schrijft. Zo worden homofone woorden aangeduid en maakt Sprint de betekenisverschillen duidelijk met behulp van voorbeeldzinnen of tekeningen. Daarnaast werkt Sprint met een woordvoor-spellingsmodule, net als WordQ, die suggesties geeft aan de hand van de eerste getypte letters (Sprint, z.d.).

4.	Invloed van voorleessoftware
4.1.	Leesvaardigheid in de lagere school
Leerlingen van de lagere school worden aan veel nieuwe elementen blootgesteld. Geschreven taal is daar een van. Taal wordt niet alleen gebruikt tijdens de lessen lezen en schrijven, maar ook tijdens creatieve bezigheden, de les wereldoriëntatie en ook bij het invullen van een test is een goede taalkennis noodzakelijk. Taal is dus een belangrijke en invloedrijke factor in het leven van schoolgaande leerlingen. 
Wanneer scholen zien dat kinderen met dyslexie of zwakke lezers het moeilijk hebben met taal, is er de mogelijkheid om voorleessoftware aan te bieden aan de leerlingen. Is dat de methode die gevolgd zou moeten worden? Staels (2013) plaatst er in haar onderzoek vraagtekens bij. Staels is er niet van overtuigd dat voorleessoftware zomaar ingezet moet worden bij leerlingen die moeilijkheden ondervinden bij het lezen. Het neemt immers een deel van hun actieve taken als lezer uit handen. Het onderzoek toonde een negatief effect van de voorleessoftware op de spelkunsten van zwakke lezers.
De kinderen werden verdeeld in twee groepen en moesten allen individueel een tekst lezen waar ze drie tot zeven dagen later vragen over kregen. De ene groep kreeg de opdracht om de tekst in stilte te lezen, de andere kreeg hulp van het voorleespro-gramma Kurzweil 3000. De belangrijkste en relevantste conclusie die Staels' onderzoek aantoonde, was dat de voorleessoftware een negatief effect had op de keuze van spelling die zwakke lezers maken. Wanneer de leerlingen de keuze moesten maken tussen homofonen van een tekstgerelateerd woord, werden er meer fouten gemaakt door de groep die werkte met spraaktechnologie. Staels zoekt de verklaring hiervoor in het actief lezen:	

	Apparently, providing the disabled readers with the complete phonological 	representation of the words, instead of allowing them to decode the words for 	themselves, had a negative effect on remembering the orthographic details of 	the target words.  (2013, p. 9) 	

Staels concludeert dat voorleessoftware enkel gebruikt mag worden in de pure compenserende vorm bij zwakke lezers en dat het best niet ingezet wordt in de lagere school. Passief luisteren naar een voorgelezen tekst zorgt ervoor dat er minder aandacht besteed wordt aan de spelling van woorden en aan het activatieproces in de hersenen. Een studie van Shahar-Yames en Share (2008) gaat nog een stapje verder en concludeert dat leerlingen beter alle woorden spellen. Dat proces vraagt nog meer aandacht en actieve deelname en zou betere resultaten geven in taalvaardigheid. De twee genoemde onderzoeken bewijzen dat er terecht getwijfeld mag worden aan de algemene inzetbaarheid van voorleessoftware. In de lagere school moeten lezers gemotiveerd worden om actief deel te nemen aan het decoderen en herkennen van woorden. Enkel zo kan hun leesvaardigheid evolueren en kunnen ze groeien in het begrijpen en ontcijferen van een tekst (Staels, 2013).

4.2.	Zelfstandigheid en motivatie
Natuurlijk heeft voorleessoftware niet enkel een negatief effect, wat aangetoond wordt in het overzichtsartikel van dyslexiespecialisten Hoenderken et al (2012). Er wordt een aangenamere leeromgeving gecreëerd voor zwakke lezers en het leesplezier van de leerlingen stijgt. Uit studies van Van Steenbergen (2010) en Van der Weerden (2008) komt naar voren dat "leerkrachten en leerlingen verbeteringen ervaren op de variabelen motivatie en zelfvertrouwen ... [Leerlingen] geven aan zich zekerder te voelen wanneer zij gebruikmaken van compenserende software" (geciteerd in Hoenderken et al, 2012). Het gebruik van voorleessoftware kan dus wel degelijk een positieve sfeer met zich meebrengen en kan zo de dyslecticus vertrouwder maken met lezen en leesplezier.

4.3.	Verdere studies
Ook voor verdere studies kan voorleessoftware een handig hulpmiddel zijn. In hetwetenschappelijk overzicht van Ghesquière, Boets, Gadeyne & Vandewalle (z.d.) wordt geconcludeerd dat dyslectici die kiezen voor verdere studies in het hoger onderwijs, vaak problemen hebben met begrijpend lezen. De moeilijkheden die ze ervaren tijdens het lezen van de woorden, laten hen niet toe om nog voldoende aandacht te schenken aan de inhoud van de tekst. Wanneer ze echter luisteren naar een tekst ondervinden ze minder inhoudelijke problemen. 
Schneider argumenteert daarnaast dat compenserende software dyslectici kan helpen met het aanleren van vreemde talen (geciteerd in Ghesquière et al., z.d., p. 14). Waar leerkrachten nu vertrekken van geschreven bronnen, zijn dyslectici in de praktijk beter geholpen met de gesproken kant van de taal. Voornamelijk wanneer de taal een onduidelijk verband tussen spelling en fonetiek met zich meebrengt, zoals in het Engels. (Ghesquière et al., z.d.)	

5.	 Conclusie
Kortom, dyslexie is een moeilijk te definieren lexico-fonologisch probleem. Daarnaast zijn de symptomen en ergernissen niet bij elke dyslecticus even duidelijk en onbetwistbaar. Toch is het een probleem waar de nodige aandacht aan besteed moet worden door zowel leerling als leerkracht. Extra hulp door middel van voorleessoftware moet mogelijk zijn, al er kunnen zeker vraagtekens geplaatst worden bij het gebruik van deze programma's door jonge kinderen. Zij moeten eerder aangezet worden om zelf actief deel te nemen aan woord-decoderen. Hun mentale lexicon moet nog opgebouwd worden en taalvaardigheid kan nog groeien tijdens de schoolcarrière. Voorleessoftware kan daarentegen wel nuttig zijn bij het motiveren van kinderen met leerproblemen. Dyslectici zullen minder opkijken tegen een taak of een test wanneer ze aangepaste hulpmiddelen krijgen. Hun zelfzekerheid zal groeien en zo kunnen ze hun achterstand op andere vlakken makkelijker inhalen. Daarnaast kunnen compenserende maatregelen ook een hulp bieden bij hogere studies en bij het aanleren van vreemde talen. Zo wordt de inhoud duidelijker en overzichtelijker voor zwakke lezers. Kortom, voorzichtigheid is wenselijk, zeker bij jonge kinderen. Voorleessoftware kan een positieve sfeer met zich meebrengen en op bepaalde vlakken een grote hulp bieden, maar het is geen wondermiddel. 






 
