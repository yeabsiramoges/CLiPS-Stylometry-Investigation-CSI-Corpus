Welvaart versus weemoed
We zijn een natie van harde werkers. Dat weten we, en we zijn er trots op. België is één van de landen met de hoogste graad van welvaart en dat hebben we te danken aan ons efficiënte systeem en vooral aan onze inzet en onze bereidheid om langer te werken. Een land met alleen maar gelukkige mensen dus? Think again. Op dit moment kampen ongeveer 700.000 Belgen met een psychisch probleem, en een nog groter aantal heeft mentale problemen achter de rug of zal ze nog krijgen. Verder is er nóg een punt waarop België tot de top van de wereld behoort: bijna nergens zijn de zelfmoordcijfers zo hoog. Zorgt een intensieve en vooral langdurige loopbaan voor deze mentale problemen? En zo ja, wat kunnen we veranderen?
Eén ding is zeker: we zitten met een groot probleem dat niet genegeerd mag worden. Ons land mag dan overeind blijven staan in tijden van crisis, maar momenteel gaat dat ten koste van haar bewoners. Dat dat ronduit fout is, spreekt voor zich, maar veel doen mensen er niet aan. In onze samenleving is er een gigantische focus op prestaties en op status. Wie een nieuwe auto wil, zal genoegen moeten nemen met een maandje overwerken. En met een burn-out, maar die wordt vaak verzwegen. Want ook dat is typisch aan onze maatschappij: op psychische problemen berust een even groot taboe als vroeger, ook al zijn die de laatste jaren wel in aantal toegenomen. Niet veel mensen durven naar de arts te stappen met hun aandoening (die hun omgeving vaak als 'aanstellerij' beschouwt), en zij die het wel doen, krijgen maar zelden therapie of medicatie voorgeschreven.
Het gevolg van die absurde situatie? Opnames in psychiatrische klinieken, alcoholmisbruik en een stortvloed aan zelfdodingen. Merkwaardig is ook dat dubbel zoveel vrouwen last hebben van depressie en angst als mannen. Dat komt waarschijnlijk omdat vrouwen nog altijd de grootste last in het huishouden dragen, maar tegelijk ook buitenshuis evenveel werk verrichten als hun echtgenoten. De meeste psychische stoornissen zijn genetisch bepaald (zo krijgen 30 tot 70 procent van kinderen met ouders met een psychische aandoening later zelf psychologische problemen), maar vaak zorgt een stressvolle situatie op het werk ervoor dat het zaadje van de psychologische stoornis ook de kans krijgt om te ontkiemen.
Er moet dus iets veranderen. De pensioenleeftijd drastisch verlagen of iedereen deeltijds laten werken, zou onbedachtzaam zijn. De economie zou dan instorten en het aantal depressies zou vanzelfsprekend nog verder de hoogte in gaan. Vervolgens is het belangrijk dat iedereen een job heeft. Want ook aan de andere kant van het spectrum zijn er problemen: maar liefst 58 procent van de werklozen heeft last van depressie en meer dan de helft van die groep heeft al een poging tot zelfmoord ondernomen. We hebben een duurzaam beleid nodig, waarin niet alleen aandacht is voor de economische omzet, maar ook voor het welbevinden van de arbeiders.
Het eerste dat moet gebeuren, is een betere opvang voor mensen met psychische problemen voorzien. Voorkomen is beter dan genezen, maar op dit moment zijn er te veel mensen die nog de gevolgen dragen van het huidige systeem. Therapie moet betaalbaar en vlot toegankelijk zijn en sensibiliseringscampagnes moeten de bevolking hiervan op de hoogte brengen.
Ten tweede moeten we niet doelen op kortere carrières, maar vooral op duurzame carrières. Verspreide verlofmomenten, een langzame afbouw van het aantal werkuren naarmate je ouder wordt in plaats van een abrupt pensioen, terugschroeven van promoties voor hen die ongewoon veel werken... 
Wanneer we een klimaat creëren waar iedereen graag werkt, zullen we uiteindelijker beter af zijn: mensen zullen minder snel geneigd zijn om op brugpensioen te gaan of lang afwezig blijven door hun depressie. De economie zal er op langere termijn beter van worden en, nog belangrijker, de bevolking zal zich beter in zijn vel voelen. 
Pas dan kunnen we spreken van een échte welvaart. 