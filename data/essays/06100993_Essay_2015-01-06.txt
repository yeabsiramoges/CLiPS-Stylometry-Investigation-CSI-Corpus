Staken om het recht op werk
Als er weer eens een staking wordt aangekondigd, hoor je velen verzuchten: 'dat haalt toch niets uit!', 'kan ik met u meerijden?', 'bende aanstellers', ... en ga zo maar door. Het land wordt inderdaad platgelegd waardoor mensen moeilijk hun werk kunen bereiken en de economie geschaad wordt. Waarom zou je in godsnaam nog staken? 
We leven op dit moment in een welvaartsmaatschappij. Is er hier nog nood aan stakingen en grootse veranderingen? Zijn er nog fundamentele rechten die geschonden worden?  Moeten we de arbeiders meer rechten, meer betaalde vakantie, een hoger loon, lagere pensioenleeftijd of meer jobzekerheid blijven geven? Is dit niet ongegrond gezaag in deze tijd? En als het dan toch echt nodig is om iets te veranderen, is een staking dan wel het beste middel daarvoor? Dat zijn allemaal vragen die je je zou kunnen stellen bij het stakingsrecht. 
Historisch belang
Die vragen zijn niet ongegrond maar wel irrelevant als je het stakingsrecht in twijfel trekt. Zonder dat recht hadden de vakbonden en de arbeiders nooit gestaan waar ze nu staan. Een eerste algemene staking in België vond plaats in 1886. De regering reageerde met strenge repressie waardoor er zelfs doden vielen. Toch boekten de stakers succes, er kwam een beperkte sociale wetgeving. Het is ondenkbaar dat die er nu niet zou zijn. Ongetwijfeld hebben er toen ook mensen dezelfde vragen gesteld en over dezelfde dingen geklaagd, maar waar zouden we staan als de stakers toen hadden gezegd: 'ja oké, jullie hebben gelijk. Deze staking zal niets uithalen'? 
Substitutie voor bindende referenda
Elke grote verandering heeft een gezonde portie idealisme en doorzettingsvermogen nodig gehad. We leven in België niet in een directe democratie, zoals dat in Zwitserland bijvoorbeeld wel is. In een directe democratie organiseert de regering referenda over voorstellen waarover bugers dan kunnen stemmen. Erg belangrijk is dat de uitslag hiervan bindend is. Burgers beslissen dus zelf over wat er wel of niet verandert in hun land. Terwijl wij hier mensen verkiezen die ons gaan vertegenwoordigen. Maar hebben deze vertegenwoordigers na een jaar nog dezelfde prioriteiten als in de verkiezingsperiode? En wij? Hebben wij, burgers, nog dezelfde prioriteiten? Of beseffen we na een paar maanden dat we zijn overhaald door plat populisme en 'onze' vertegenwoordigers niets gaan doen voor ons? In dit soort situaties is een stakingsrecht van levensbelang. Wij hebben geen bindende referenda dus gebruiken we een ander middel dat politici dwingt naar onze kant te kijken. 
Recht op werk
Het stakingsrecht staat boven alles. Als politici termen opwerpen als 'recht op werk', kan je daar eens goed mee lachen. Dat recht bestaat helemaal niet, en als het zou bestaan zouden er geen stakingen zijn. Ga maar eens zeggen aan die duizenden werklozen dat het recht op werk toch net iets belangrijker is dan het stakingsrecht. Of aan de mensen die hun job verloren toen Ford Genk de deuren toedeed, of aan de mensen die worden gediscrimineerd op de arbeidsmarkt. Zij hebben nog niets gezien van dat zogenaamde recht.
Jong Vld heeft met het idee van recht op werk de 'Werkbond' opgericht. Die had als doel om ervoor te zorgen dat mensen die wilden werken op de dagen van staking dat ook konden doen. De Werkbond hielp hen langs de piketten die aan de bedrijven opgesteld waren en zorgden dat ze zonder kleerscheuren aan de slag konden. Dat zou je als een heel asociaal plan kunnen opvatten. Binnen de bedrijven hebben de werknemers democratisch beslist of ze al dan niet zouden staken. Als er dan mensen proberen te gaan werken en dus tegen de democratische beslissing van hun collega's ingaan, is dit asociaal gedrag. Ze ondermijnen als het ware de staking en verkleinen hierdoor het effect. Ze zorgen ervoor dat het niet 'samen sterk' is, maar dat er een paar op een slecht en een paar op een goed blaadje bij de baas komen. 
Zwaarste lasten op de smalste schouders
In deze tijden van nazinderende crisis is een staking (of meerdere) erg normaal. De verkozen regering probeert hier een oplossing voor te vinden, in dit geval kiezen ze voor besparingen. Maar ze bespaart op de rug van de gewone mens. En dat in een land waar de doorsnee burger al heel erg veel belastingen betaalt. Het verhogen van belastingen gaat niet zorgen voor beter onderwijs, betere gezondheidszorg, meer opvang of meer sociale woningen. Het gaat gewoon meer geld in het laatje van de staatskas brengen om schulden te drukken. Depressief vooruitzicht, of niet soms? Het frustrerendste aan de zaak is dat enkel de middenmoot, en zelfs de mensen daaronder, veel extra geld gaat moeten ophoesten. Topbedrijven als Electrabel komen ervanaf met een minimum aan belastingen of zelfs zonder belastingen. Elk kind ziet dat dat niet eerlijk is, de breedste schouders zouden de zwaarste lasten moeten dragen. Dat de regering te bang is om een statement te maken tegenover die bedrijven en dat er hierdoor veel zwaardere lasten op ons gelegd worden, is onaanvaardbaar. Hiervoor is een staking terecht, noodzakelijk en onvermijdelijk. Met veelvuldige stakingen zal de regering wel naar ons om moeten kijken en nadenken over alternatieven.
Het stakingsrecht mag niet omver geworpen worden. Het is zelfs essentieel in een democratie als de onze. Als we mensen verbieden actie te ondernemen tegen regeringsplannen, drijven we dan niet af naar een dictatuur? Wat is het volgende? Een avondklok? Ontneem ons niet van een primair recht. Hopelijk word er bij de volgende staking niet gezucht maar gejuicht.