Laat geluk uit jezelf komen 
"Ik kan met gemak zeggen dat ik gelukkig ben in mijn leven. Ik heb een prachtige carrière, twee schatten van kinderen, een echtgenoot die me de liefde geeft waarvan ik altijd al gedroomd heb, en een vriendenkring die me vriendschap bezorgt die elke persoon nodig heeft", zegt Marieke, terwijl ik dit essay probeer neer te pennen. Maar is dat wel degelijk waar geluk naar verwijst en vult niet ieder persoon het begrip geluk anders in? Heeft je omgeving wel die drastische impact op je eigen geluk of is geluk gewoon zelfbepalend?
Geluk is allesomvattend in het leven van de mens, daar kan niemand omheen. Mensen zien het gelukzalige gevoel als een factor die de waardigheid van je leven bepaalt. Daarom gaat iedereen hier ook hevig naar op zoek. Maar daarbij vergeten we vaak dat geluk iets is wat je aanvoelt, iets wat je beleeft. We kunnen het definiëren als een momentopname en dat kan onmogelijk kenmerkend zijn voor je hele leven. Daarom is het onnodig dat we klagen over alles wat er mis gaat in onze samenleving. In plaats daarvan laten we geluk beter toe zodat we later geen spijt krijgen van dat geklaag dat de kans op een gelukkig leven ooit in de weg stond.
Uit wetenschappelijk onderzoek is gebleken, dat familie, vrienden en collega's een grote invloed hebben op de waarde van jouw eigen geluk. Dat valt jammer genoeg niet te ontkennen. Onze omgeving determineert ons en wij zijn daar het product van. Maar hetgene wat we wel kunnen bepalen, is hoe we daarmee omgaan. Je kan blijven klagen en zagen over de minpunten die je op elk familiefeestje weer ontdekt bij dat ene familielid, maar daar schiet niemand iets mee op. Je kan je beter focussen op de liefde die je voelt en de affectie die je krijgt. Als je daarna alles probeert af te wegen, zal je al snel merken dat dat klein beetje haat niets voorstelt ten opzichte van de genegenheid die je, vaak onbewust, ervaart.
Een vaak angehaald begrip dat de bevolking koppelt aan geluk, is het mooie weer. Wetenschappers hebben daarentegen bewezen dat dit niet strookt met de werkelijkheid. Er zijn genoeg mensen op de wereld die ook wel eens kunnen genieten van een sneeuwbui of een vrolijke herfst- of kerstsfeer. Mooi weer is dus geen bepalende factor in het leven van de mens. En dat bewijst nogmaals dat externe factoren geen geluksverhogende componenten zijn. Het mooie weer is een leuke bijkomstigheid, maar er zijn evengoed mensen die het warme weer niet kunnen verdragen en met het verkeerde been uit bed stappen wanneer ze de zonnestralen op hun gezicht voelen.
Ook bepaal je zelf hoe je omgaat met een bepaalde situatie. Veel mensen kiezen ervoor om enkel de negatieve kant te benadrukken en de nadelen te zien, maar je kan jezelf ook makkelijk opleggen om die kant naast je neer te leggen, en alles op een positieve manier te benaderen. Elke gebeurtenis heeft een minder mooie kant, maar het is net de kunst om de mooie kant ervan te appreciëren. Klagen over de negatieve gevolgen heeft dus helemaal geen zin, want je verhoogt er allesbehalve je geluk mee.
Verder is het geluk van anderen ook een term waarmee we geluk associëren. "Als jij gelukkig bent, ben ik dat ook", is een uitspraak die we vaak aanhoren . Je zou hiermee kunnen aantonen dat het geluk dat de ander ervaart, ook jouw geluk maakt of kraakt. Maar dat is niet zo. Vanzelfsprekend is dat je een opgewekt gevoel krijgt als je weet dat je beste vriendin of dierbaarste familielid zich goed in zijn of haar vel voelt, maar daarvan ga jij je niet plotseling gelukkig voelen. Dat is hun geluk en niet het jouwe. Wanneer je enkele minuten daarna op stap bent en een auto rijdt in een plas naast je, waardoor je doorweekt aankomt op dat personeelsfeestje, waar je iedereen deftig en opgekleed ziet staan, dan zal je heus niet terugdenken aan je vriendin die zich nu wel gelukkig voelt. 
Tenslotte hoeven wij ook niet te klagen, want wij, Belgen, staan op de achtste plaats in de internationale Geluksindex. Daarbovenop zijn wij, volgens wetenschappelijke feiten, ook gelukkiger dan Amerikanen. We hebben dus helemaal geen redenen die ons tot klagen aanzetten. Het enige wat ons te doen staat, is dat geluk omarmen en ons realiseren dat we het toch nog niet zo slecht hebben in ons eigen land. 
We kunnen stellen dat geluk een term is die we subjectief beoordelen. Maar het lijkt er meer en meer op dat we soms geneigd zijn om ons leven te spiegelen aan wat anderen ervaren, waardoor we een vertekend beeld krijgen van wat ons nu echt gelukkig maakt. Dit is niet de bedoeling, want velen onder ons zijn gelukkiger dan ze zelf denken. Door het geklaag en gezaag over de ander, die zich vaak gelukkiger waant en dat ook uitstraalt, zullen we onszelf niet beter voelen. Het is pas wanneer we accepteren dat geluk uit onszelf komt en het eerst moeten toelaten vooraleer we er optimaal van kunnen genieten, dat we dat geluk ook optimaal kunnen ervaren.