Tegenwoordig lijkt staken de oplossing te zijn voor elk probleem. Telkens wanneer de vakbonden het niet eens zijn met een beslissing van de regering, staken ze. Het is in België ondertussen een berucht fenoneem maar de meningen over het nut van het staken zijn erg verdeeld. Is staken wel zo nuttig? Lost het eigenlijk wel iets op? Of zorgt het enkel voor meer onenigheid tussen de voor - en tegenstanders? 
Voor elke Belgische werknemer is er tussen de periode van 2009 en 2013, 31.5 minuten gestaakt. Dit lijkt niet zo erg veel, maar vergelijk dit met de 4.5 minuten in Nederland en we krijgen meteen al een heel ander beeld. Als we dit bekijken op Europees niveau, krijgt België de vijfde plaats. Maar dit beeld is niet helemaal correct. De stakingen die in Spanje, Portugal en Italië plaatsvonden tussen 2012 en 2013 zijn niet meegerekend in de ranglijsten omdat het tellen van deze stakingen de overheid te veel geld kostte. Als deze stakingen wel opgenomen zouden zijn in de ranglijsten, zakt België meteen naar een tiende plaats. 

België heeft een lange geschiedenis van grote stakingen. De ene keer met meer succes dan de andere keer. Stakingen hebben al geleid tot de invoering van een beperkte sociale wetgeving, het algemeen meervoudig stemrecht, minimumloon, verplicht betaalde vakantiedagen en een vijfdaagse werkweek (dit wel pas 10 jaar na de staking). Opvallend is dat deze succesvolle stakingen allemaal dateren van voor 1960. Na deze periode is de inpak van een massa mensen die het werk neerlegt enorm gezakt en heeft het zelden nog tot resultaten geleidt. Ze leidden eerder tot chagrijnige mensen die niet op hun werk geraken door de treinen of bussen die niet rijden en hierdoor dus verplicht het werk moeten neerleggen. En hoe meer mensen niet kunnen (of willen) gaan werken door de stakingen, hoe meer het bedrijf waarvoor ze werken verliest aan inkomsten. Na elke grootschalige staking krijgen we steevast op het nieuws het lijstje te zien met de kosten  veroorzaakt door de staking, terwijl deze vaak niet veel kunnen doen aan de reden waarvoor de mensen staken. In de meeste gevallen is het eerder aan de regering om hier iets aan te doen, maar die merken weinig van de stakingen en luisteren dan ook zelden naar de eisen van de vakbonden. 
De mensen die echt geraakt worden door de stakingen, zijn de mensen die wél naar hun werk willen, de studenten die wél naar school willen of ouderen en zieken die verzorging nodig hebben en geen baat bij de staking hebben, maar enkel schade. De treinen staken, de bussen staken en de trams staken waardoor ergens komen dat niet op fietsafstand ligt zowat onmogelijk wordt. Je kan natuurlijk de auto nemen, maar daar staan de vakbonden je op te wachten, zodat je niet door kan of je komt vast te zitten in de file op de autosnelweg omdat iedereen hetzelfde idee heeft om de auto te nemen. Maar ook naar het buitenland gaan is een groot probleem. Bij nationale stakingen, doen ook de luchthavens mee, waardoor vele reizigers stranden op de luchthaven. Het enige positieve aan dit is de daling in luchtvervuiling op deze dagen van stakingen. Ook als consument loop je in de winkels tegen een gesloten deur aan en wanneer een winkel toch open is, komen de vakbonden vragen om de deuren te sluiten. Hierdoor worden de kosten veroorzaakt door de staking alleen maar groter, omdat de winkels een dag inkomsten verliezen. En dit alles om uiteindelijk bitter weinig reactie te krijgen. Zoals topeconoom Paul De Grauwe ooit zei is stakingsrecht een wapen met weinig effect, maar met veel schade tot gevolg. 
De reden waarom we staken is in 37% van de gevallen voor looneisen en in 33% door onzekerheid over de toekomst. Dit zijn natuurlijk twee relevante redenen om te staken, maar zoals al eerder gezegd, raak je met de stakingen niet de personen die over dit beslissen. Je kan je al wel voorstellen dat je werkgever er niet mee is opgezet als zijn personeel staakt. Hoewel dat door het stakingsrecht hij zijn personeel niet mag straffen wanneer ze staken. Maar als we niet staken, dan kan de regering gewoon zijn gang gaan en doen en laten wat ze willen. We leven in een democratisch land en het is goed dat we van ons laten horen wanneer we het niet eens zijn met iets. Alleen hebben stakingen niet hun gewenste effect. 
We kunnen dus besluiten dat stakingen vroeger een goed drukkingsmiddel was waardoor arbeiders hun stem konden laten horen, maar nu zijn effect heeft verloren. Door te staken raken we enkel de onschuldige derden en niet de gewenste groep ; de regering. Het is dus tijd voor een nieuw drukkingsmiddel dat wel het gewenste effect kan behalen. 
