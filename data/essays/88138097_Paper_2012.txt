1.	Inleiding

In België hebben we te maken met een complex taallandschap. De aanwezigheid van historische handelsroutes en havens, de vroege en intense verstedelijking en een verleden van opeenvolgende bezettingen kunnen hiervoor allemaal als oorzaken aangewezen worden. Een van de belangrijke gevolgen hiervan is de politieke geladenheid van het Belgische taalbeleid. Zo hebben we in België drie officiële landstalen voor 11 miljoen inwoners, waar er in de USA, met meer dan 300 miljoen inwoners, niet eens een officiële taal is. 
De taalgrens is ook nu nog de inzet van politiek getouwtrek waarbij wordt gestreefd naar een steeds grotere scheiding van de taalgemeenschappen. Ook het taalbeleid is daarop toegespitst. Maar hoe realistisch is dit in de dagelijkse praktijk? Met drie landstalen en naar schatting één miljoen immigranten kan het niet anders of het merendeel van de Belgen is meertalig. 
In dit artikel proberen we een summier overzicht te bieden van de huidige wetenschappelijke kennis over meertaligheid, en toetsen we of het Vlaamse beleid op deze kennis is afgestemd. Omdat de basis van meertaligheid meestal in de vroege jeugd wordt gelegd, concentreren we ons op de bevindingen en het beleid binnen het onderwijs. Het valt hierbij op dat een goede ontwikkeling van de moedertaal door onderzoekers als cruciaal wordt bestempeld, maar dat deze belangrijke factor niet wordt teruggevonden in het huidige beleid.

 
2.	Scholen: gevangen tussen eentalig beleid en meertalige realiteit
2.1	Meertaligen, een heterogene groep

Als er gesproken wordt over meertaligheid kan dat gaan over een land, een regio of een andere context, maar meestal gaat het over personen (Van Gelder & Visser, 2005). Toch kan er ook dan nog discussie bestaan over wat er precies mee bedoeld wordt. In dit artikel wordt iemand als meertalig gedefinieerd ‘wanneer hij/zij afwisselend meer dan één taal gebruikt ten behoeve van de interactie met relevante gesprekspartners’ (Penninx e.a., 1998 19). 
Binnen die definitie bestaan er meerdere soorten meertaligheid. Bij kinderen alleen al vinden we zes verschillende typen terug:

Type 	Ouders 	Context 	Thuistaal 
1 	T1+T2 	T2 		T1 + T2 
2 	T1 + T2 	T2 		T1 
3 	T1 		T2 		T1 
4 	T1 + T2 	T3 		T1 + T2 
5 	T1 		T1 		T1 + T2 
6 	T1 + T2 	T1 + T2 	T1 + T2 
Typen van vroege meertaligheid (Narain & Verhoeven 1994) 

T1 staat voor de eerste taal, T2 voor de tweede taal T3 voor een derde taal. De context staat voor de meerderheidstaal in de taalgemeenschap waar het kind woont. Het is duidelijk dat er meerdere manieren zijn waarop een kind meertalig kan worden opgevoed. Sommige kinderen groeien met meerdere talen tegelijk op (type 1), dat wordt simultane meertaligheid genoemd. Andere kinderen worden thuis in één taal opgevoed en verwerven de tweede taal door de omgeving, bijvoorbeeld op school (type 2 en 3). Dat is dan meestal successieve meertaligheid: de tweede taal wordt aangeleerd nadat er al een basis werd gelegd van de eerste. Meestal wordt de leeftijdsgrens tussen simultaan en successief (of tweetalige eerstetaalverwerving en vroege tweedetaalverwerving) bij drie of vier jaar gelegd. Zowel simultane als successieve meertaligheid kunnen leiden tot een goede beheersing van de twee talen (Van Gelder & Visser, 2005). 
 
Er bestaat dus geen 'typische' meertalige, er is eerder sprake van een breed scala aan talige mogelijkheden. In elk van die verschillende situaties blijkt het correct verwerven van de moedertaal van cruciaal belang voor het verwerven van de tweede taal. 

'Wanneer het kind in ieder geval één taal goed ontwikkelt, dan zullen ze ook in staat zijn om daarnaast een tweede taal te leren. Wanneer een kind bijvoorbeeld het woord ‘vlinder’ in de moedertaal al kent, dan zal hij/zij dit woord sneller in de tweede taal aanleren, dan een kind dat nog helemaal niet weet wat een vlinder is (Caroline Klooster, 2001). In de literatuur spreekt men in dit verband ook wel van ‘transfer’: ‘het proces waarbij reeds verworven kennis en vaardigheden worden gebruikt in nieuwe taaksituaties om de taak op te lossen en iets nieuws te leren’ (Vedder, 1998). Kennis en vaardigheden in de eerste taal kunnen dan gebruikt worden bij het verwerven van de tweede taal, omdat er een gemeenschappelijke basis is voor taalvaardigheid in verschillende talen. Omdat de moedertaal zo’n grote rol speelt bij de tweedetaalverwerving, is het van belang om de moedertaal goed te onderhouden.' (Van Gelder & Visser 2005, 10)

2.2	Moedertaal in het beleid: onbemind en onbegrepen

Ondanks de brede definitie van meertaligheid wordt het begrip nog vaak spontaan geassocieerd met een Marokkaans of Turks gezin waar thuis voornamelijk de moedertaal gesproken wordt en het contact met het Nederlands beperkt blijft tot de kinderen naar de kleuterschool gaan. Die kinderen lijken dan met een taalachterstand aan de kleuterschool te beginnen. 
Uit een uitgebreid onderzoek van Anna Roslon (2006) blijkt dat niet alleen de leerkrachten die deze kinderen onder hun hoede krijgen, maar ook tot 36% van de ouders, de meertaligheid onterecht als een probleem ervaren en, erger nog, de moedertaal als obstakel zien bij het verwerven van de tweede taal. Vaak is er onvoldoende kennis over meertalige taalverwerving en wordt de aanwezige kennis in de praktijk onvoldoende gebruikt. Telkens opnieuw blijkt het Nederlands een dominante status te hebben. Dat een betere ontwikkeling van de moedertaal ook voor het Nederlands belangrijk is, wordt door zowel school als ouders te weinig onderkend. (Roslon & Visser, 2006). 
Het taalbeleid zou hierbij extra ondersteuning kunnen bieden, maar er lijkt ook op het politieke veld onvoldoende kennis te zijn rond dit cruciale punt in de taalontwikkeling. In Beleidsnota 2009 - 2014 van minister van onderwijs Pascal Smet vinden we het volgende terug onder 'Strategische Doelstelling 3':

'Tijdens deze legislatuur wil ik hoog op talen inzetten. Daartoe zal ik een ambitieus talenbeleid uitwerken. We kunnen daarvoor voortbouwen op wat in de vorige legislatuur is gerealiseerd. Ons streefdoel moet zijn dat elk kind, elke jongere uitstekend Nederlands spreekt, met daarnaast een degelijke kennis van twee of meer vreemde talen. Alleen op die manier kunnen jongeren in onze diverse, internationale en geglobaliseerde samenleving hun plek vinden (Smet, 2009 14).'

In het vervolg van de nota kan men lezen dat met de vreemde talen Frans en Engels bedoeld wordt. Het begrip moedertaal is, ondanks een grote nadruk op gelijkekansenbeleid, niet terug te vinden. 
Nochtans blijkt uit het onderzoek van Roslon (2006) dat een 'open, positieve houding ten opzichte van meertaligheid bijdraagt aan een effectieve, functionele aanpak - ook al zijn de middelen beperkt'. Zij stelt verder nog vast dat 'scholen gevangen zijn tussen het eentalige onderwijsbeleid en de meertalige onderwijspraktijk', dat meertaligheid vaak wordt 'geassocieerd met problemen' en dat men zich 'zelden bewust is van de positieve kanten ervan'. Die positieve kanten vinden we ondermeer terug in een grotere cognitieve flexibiliteit bij meertaligen, en een makkelijker aanleren van volgende talen. (Bialystok, 2007) 
Dat een meertalig taalbeleid met respect voor de moedertaal praktisch haalbaar is blijkt ook uit de resultaten van Roslons onderzoek in de Europese School uit Bergen, waar kinderen naast Nederlands ook moedertaalonderwijs krijgen. Er is een kleuter- basis- en middelbare school. Bij het verlaten van die laatste spreken leerlingen meestal drie, soms vier of vijf talen. Hoewel hier misschien toch vermeld moet worden dat alle ouders van die school een hoge opleidingsgraad bezitten (Roslon & Visser, 2006).

 
2.3	Onderontwikkelde moedertaal leidt tot moeite met schooltaal

Uit internationaal statistisch onderzoek blijkt dat socio-economische factoren een belangrijke rol spelen bij het voorspellen van slaagkansen van leerlingen. (Jaspers 2009) Die factoren zijn zelfs belangrijker dan de verschillende varianten van meertaligheid. Zowel in het dialect opgevoede als anderstalige opgevoede jongeren met welstellende hoopopgeleide ouders, behalen goede resultaten op school. Jurgen Jaspers: 'Kinderen van hoogopgeleide ouders [zijn] gewoonlijk beter georiënteerd op schoolse manieren van spreken en denken dan kinderen van laagopgeleide ouders. Al spreken deze laatsten Nederlands, het lijkt om een andere taal te gaan dan degene die men op school hanteert' (Jaspers, 2009 453). 
Nog volgens Jaspers (2009) is de hoge graad van abstractheid die we terugvinden in schooltaal, een drempel die nog te vaak onderschat wordt. Die drempel verlagen hoogopgeleide ouders door hun kinderen verhalen voor te lezen, of door hen te laten vertellen over wat ze die dag meemaakten op school. Hierdoor leren ze andere, analytische manieren van denken en praten. Deze hypothese wordt overigens bevestigd door onderzoek van Anna Scheele (Scheele, 2010), waaruit blijkt dat Marokkaanse kinderen meer taalachterstand hebben dan Turkse. Een van de belangrijkste redenen daarvoor is het feit dat er in hun meest gebruikte taal, het Tarifit-Berber, zeer weinig geschreven materiaal te vinden is. Hoewel zij wel een rijke orale traditie kennen, kán er niet voorgelezen worden in de moedertaal, waardoor Marokkaanse kinderen vaak pas op school voor het eerst geconfronteerd worden met de – abstractere – schrijftaal.
De grote stap van hier-en-nu-taalgebruik naar abstract taalgebruik leidt vooral bij anderstaligen tot een zichtbare achterstand. Anderstaligen die in een Nederlandstalige school starten, hebben namelijk al twee jaar nodig om de 'alledaagse taalvaardigheid' (Jaspers, 2009 455) te verwerven en om ook voldoende schooltaalvaardigheid te ontwikkelen, hebben zij vijf tot acht jaar nodig, mits voldoende begeleiding. Hoewel dit lang lijkt moeten deze kinderen ondertussen ook de andere leerstof verwerken, dat is in combinatie met de taalverwerving een enorme inspanning. 
De nadruk moet dus niet enkel liggen op het aanleren van goed Nederlands, maar ook op het aanleren van goed school-Nederlands. En om dit te bereiken is de thuistaal of moedertaal een te vaak over het hoofd gezien hulpmiddel: 'deze taal geeft leerlingen immers een veel gemakkelijkere toegang tot complexe leerinhouden en vaardigheden; nadien moeten leerlingen deze inhouden in een tweede taal leren verwoorden' (Jaspers, 2009 456). Hierbij kunnen leerlingen dan weer gebruik maken van de transfermethode.
Ondanks de duidelijke voordelen die aan het gebruik van moedertaalonderwijs verbonden zijn, blijven beleidsmakers en leerkrachten huiverig om dit toe te passen. Leerkrachten vrezen controleverlies en beleidsmakers vrezen praktische moeilijkheden. Beide reacties zijn begrijpelijk, maar stroken niet met de kennis die de vele onderbouwde onderzoeken uitdragen. Bovendien bewijzen de Europese Scholen dat het kan. Het is waarschijnlijk dat bij deze spijtige stand van zaken ook politieke factoren een rol spelen, maar dat moet verder onderzocht worden. Feit is dat 'Vlaanderen zich met zijn strikt eentalige taalbeleid onderscheidt van de Europese consensus over de noodzaak van de bescherming en het onderhoud van minderheidstalen, onder meer via het onderwijs' (Jaspers, 2009 458).

3.	Conclusie

Er gebeurt zeer veel kwaliteitsvol onderzoek rond de meertalige ontwikkeling. Uit al die onderzoeken blijkt dat de moedertaal een belangrijke factor is in de grondige verwerving van een tweede taal. Helaas wordt deze kennis niet voldoende gebruikt bij het uitstippelen van een degelijk taalbeleid. Het belang van de moedertaal is niet bekend of wordt vanuit verder te onderzoeken motieven genegeerd. Liever wordt er ingezet op een uitstekende kennis van het Nederlands. Paradoxaal genoeg is de weigering van beleidsmakers om de moedertaal te ondersteunen net een van de factoren die de gebrekkige kennis van het Nederlands bij anderstaligen veroorzaakt en voortzet. In een land als België, met een taallandschap als een lappendeken, heeft een onachtzaamheid als deze beslist negatieve gevolgen voor het socio-economische welzijn van deze grote groep mensen.
 
