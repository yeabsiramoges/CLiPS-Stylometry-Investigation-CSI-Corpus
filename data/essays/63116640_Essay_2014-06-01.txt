En wij leefden nog lang en gelukkig
Door de versobering van de vezorgingsstaat, de toename van de werkloosheid en de onzekerheid over de dag van morgen, zijn we teruggegaan naar de basis: de economische crisis heeft ons van een roze wolk gehaald.  En dat was hard nodig.
Wij voelen ons hierdoor beproeft. Sterker dan ooit klimmen we uit de bodemloze put van de crisis. We leven nog steeds. Het lijkt erop dat we op empirische wijze ondervonden hebben hoe we in deze tijd ons geluk kunnen vinden. En als wij het kunnen, dan kan iedereen het.  'Geluk maak je zelf', wordt er dan gezegd. Ik dacht het niet.
Geluk?
Om te bepalen of we geluk kunnen maken, is een beperkte omschrijving  van het begrip onvermijdelijk. Ik zeg beperkt, omdat geluk zelf moeilijk te kaderen valt. Filosofen hebben zich over dit vraagstuk gebogen. In grote lijnen wordt geluk gedefinieerd met andere ongrijpbare termen, zoals vrijheid. Vrijheid zou dan een voorwaarde zijn om te kunnen doen wat je wil. Als je bijvoorbeeld morgen een partij wil oprichten die voor de belangen van het gedrukte boek opkomt, dan is er niemand die je daarin kan tegenhouden. Je mag dat doen, als je daar gelukkig van wordt. Vrijheid is dus een belangrijke voorwaarde om gelukkig te zijn of te worden. Het is niet verwonderlijk dat deze waarde terugkomt als één van de belangrijkste aandrijvers van geluk, zo bleek uit onderzoek.
Meten is weten
We leven in een wereld waar alles gemeten moet worden. Dus ook geluk. De internationale geluksindex meet de mate van het geluk van inwoners uit 90 landen. Europa behaalt prachtige scores. De grote tendens is hoe noordelijker, vrijer en individualistischer het land, hoe hoger de geluksindex zal zijn. En de cijfers liegen er niet om. De Denen delen een eerste plaats met de Zwitsers. Zij scoorden een 8,2 op een schaal van tien. De Belgen krijgen de achtste plaats in dit klassement met een 7,3. Uit een enquete onder 2694 Vlamingen is gebleken dat 46% zich nu gelukkig voelde. Dat is een daling van acht procentpunten ten opzichte van vorig jaar. Toch zijn de hoge Europese scores geen toeval. De factoren die bijdragen aan het gelukkig zijn, zijn allemaal te vinden in onze Westerse samenleving.
Wat ons gelukkig maakt
Europa is een bastion van vrijheid en kansen voor het individu. Er zijn genoeg mogelijkheden om gelukkig te worden. Het continent wordt gekenmerkt door een hoge mate van individualisme en ook de vrijheid van het individu wordt er centraal gesteld. Andere factoren die bijdragen aan het geluk, zijn te vinden op de economische en sociale terreinen. Sociaal gezien zou geluk bevorderd worden door de relatie die je hebt met familie, vrienden en collega's. Vanuit economisch perspectief speelt welvaart een rol. Het blijkt dat mensen die een baan hebben, gelukkiger zijn dan werklozen. Wat tegelijkertijd wel opvalt, is het verband dat mensen leggen tussen geluk en geld, drie keer minder aanwezig is dan het verband dat gelegd wordt tussen gelukkig zijn en 'actief in het leven staan'.
Geluk over de grenzen
Maar de stelling was de generalisering dat we zelf geluk maken, ongeacht je locatie en omgeving. Er bestaan nog steeds totalitaire regimes waar de staat bepaalt wat je denkt, wie je wordt en hoe je leeft. Zoals je ziet, komen we nu op een terrein aan waar je als individu machteloos staat. Stel je een Koreaans meisje voor die zo begaan is met het welzijn van dieren, dat ze dierenarts zou willen worden. Maar haar ouders eisen van haar dat ze piano leert spelen en ze naar het conservatorium gaat. Doordat het meisje geen beschikking heeft over haar individuele vrijheid, kan ze nooit haar hart volgen en echt gelukkig zijn. Zij die stellen dat je geluk zelf maakt, zijn zo dwaas als een erpel: er zijn tal van contextuele factoren, in dit geval culturele waarden en traditionele verwachtingen, die je beperken om echt gelukkig te zijn.
Gelukkig zijn is niet vanzelfsprekend, laat staan dat je er zelf de regie over voert, los van tijd en ruimte. Meestal moet er een solide fundament zijn om geluk op te bouwen, namelijk vrijheid. Deze is veelal afwezig bij landen met een totalitair regime. Wij, de westerlingen, moeten dus uitkijken met gegeneraliseerde uitspraken als 'geluk maak je zelf'.  Bedenk dat de wereld groter is dan je achtertuin. Er zijn namelijk landen waar de westerse luxe afwezig is en het ware gelukkig zijn, slechts in sprookjes bestaat.