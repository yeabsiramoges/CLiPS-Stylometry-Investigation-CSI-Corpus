GEZONDER LEVEN, DUS BETER LEVEN?

Een strohoed vleit zich rustig neer in het gras. Wanneer een zachte bries de hoed een beetje doet opvliegen, zien we dat het een vrouw is met een zonnebril die de helft van haar gezicht bedekt. Terwijl zij rustig van het zonnetje geniet, leest zij een boek en laat haar voeten bengelen in het nabijstromende beekje. Ze glimlacht als ze haar kinderen hoort krijsen van plezier wanneer ze wat water opspettert. Op datzelfde moment zit een vrouw in haar keuken een boekje te bestuderen. In dat boekje vindt zij voedingssupplementen met hun punten. Bovenaan staat 'Weight Watchers'. Terwijl zij haar maaltijd voor die avond bijeenzoekt, schrijft zij de punten op en maakt de som. Wanneer zij dertig punten telt, vertrekt haar gezicht in een grimas. Schoorvoetend legt ze een deel van het eten weer weg. Wat overblijft is amper genoeg om haar te voeden voor die dag...
Beter leven, hoe doe je dat? Het is een vraag die al meermaals in de aandacht kwam en die veel mensen zich stellen. Vaak roept dit ook de vraag op in hoeverre gezond leven hier een impact op heeft. Maar wat is gezond leven? Als we het woord 'gezond' horen, denken we haast automatisch aan een gezonde voeding en sport, maar is dat alles? Gezond eten is natuurlijk wel belangrijk, maar dat betekent niet dat je zoveel fruit kan eten als je wil omdat het toch gezond is. In fruit zitten zeer veel suikers die slecht afgebroken worden bij een teveel. Eten met mate dus, maar honger hebben is ook niet gezond. Natuurlijk, als je gezond wil eten, bestaan hier genoeg boeken over en ook bij diëtisten kan je hiervoor terecht. Om gezond te leven is niet enkel een gezonde voeding van belang, ook sporten heeft daar een invloed op. Sporten zet het vet namelijk om in spiermassa. Maar uitvoerig onderzoek heeft uitgewezen dat bijvoorbeeld lopen al niet erg gezond is als we dat langs de weg doen, omdat we de uitlaatgassen van de auto's inademen, wat onze longen aantast. Sporten moeten we dus in een sportcomplex. Te veel sporten is ook niet goed; gevallen van beroerten bij topsporters zijn ons niet meer onbekend. Gezond leven is belangrijk, maar alles moet in mate tot ons genomen worden!
Wat gezond leven is, is ondertussen wel duidelijk. Maar is gezond leven wel een voorwaarde voor een goed leven? Dat is wat iedereen zich eigenlijk afvraagt... Vele filosofen voor ons hebben zich al over deze vraag gebogen en vele antwoorden vloeiden hieruit voort. Zij gaven als voorwaarden een gezond leven - zowel in lichaam als in geest -, een rechtvaardige samenleving, een sociaal netwerk etc. Maar er werd wel gesteld dat het goede leven in functie moet zijn van een grotere groep dan het individu en dat geen enkel ander individu onrecht mag aangedaan worden. Maar welke voorwaarde is nu de juiste? Dat gezond leven bijdraagt aan een beter leven hoeft geen betoog. Wanneer we ons gezonder voelen, zijn we ook gelukkiger - en hebben we bijgevolg ook een gezonde geest. Religie is zeker ook een aspect dat in consideratie genomen moet worden. Veel mensen halen hun innerlijke vrede uit hun geloof. Dat een rechtvaardige samenleving van belang is, is logisch. Niemand wordt graag onrechtvaardig behandeld en bovendien zijn er vaak burgeroorlogen in landen met een onrechtvaardig stelsel.
Wat echter vaak als de belangrijkste voorwaarde voor het goede leven wordt bestempeld, is het sociaal netwerk van het individu. Een individu is namelijk gelukkiger - en men mag aannemen dat geluk het doel is van het goede leven - in het bijzijn van vrienden of kennissen. Vandaar ook het spreekwoord 'geld maakt niet gelukkig', want vele rijken trachtten reeds hun vrienden te kopen, zonder al te veel resultaat. Dat geeft gewoon niet hetzelfde gevoel. Sociale netwerksites gaan ook in op deze drang: zij geven de mogelijkheid ons voor te doen zoals we willen zijn en om vrienden te maken over de hele wereld. Deze drang komt voort uit de wil om geaccepteerd te worden. Als we ons niet geaccepteerd voelen, trekken we ons terug in onszelf en zijn we minder gelukkig. De meeste zelfmoorden gebeuren ook om deze reden: het zijn mensen die gepest zijn of nergens aansluiting konden vinden. Uiteraard is het sociale leven niet de enige voorwaarde om een goed leven te leiden en we gaan nooit helemaal zeker weten wat allemaal een invloed heeft op dit goede leven.
Het goede leven komt dus voort uit het geluk dat men gevoelt en uit welke situaties men dit geluk onttrekt. Er kan zeker gezegd worden dat een sociaal leven hier een grote bijdrage toe levert, maar ook een gezond leven is van belang. Niet alleen dat, maar een rechtvaardige samenleving en nog meer factoren beïnvloeden dit gevoel.
