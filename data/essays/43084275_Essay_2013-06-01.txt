Bijna alle scholen zijn van het papierwerk af. Brieven doormailen naar de ouders in plaats van deze brieven af te drukken en uit te delen in de klassen, gemakkelijk toch? Bovendien is het ook nog eens goed voor het milieu. Het lijkt een win-win-situatie voor iedereen. In deze tijden van digitalisering, kan men zich de maatschappij zo'n 30 jaar geleden bijna niet meer voorstellen. Kinderen leren op school steeds vroeger om met computers te werken en zijn ook steeds sneller in het bezit van eigen iPad, gsm's en andere technologsiche snufjes. Ipads waarop je boeken kan lezen, google waarmee je alle nodige informatie kan vinden en ook sites waarop je 24 op 24 kunt volgen wat er zich allemaal afspeelt in de wereld. Al het nieuws kan tegenwoordig via het internet verkregen worden en is daardoor ook gratis: is dit een positieve zaak voor de mens en de nieuwsredacties of helemaal niet?
Elke morgen een wandeling maken naar de krantenwinkel, thuiskomen en gezellig met de hele familie de krant lezen aan het ontbijt; het komt steeds minder vaak voor. Meer en meer gezinnen hebben tegenwoordig tabloids. Met deze technologische nieuwigheden stoten we al snel op een eerste voordeel voor digitale versies van het nieuws. Tabloids zijn handige, kleine computers van ongeveer een A3'blad groot en zijn dus veel gemakkelijker te hanteren dan grote papieren kranten.
Een tweede voordeel van gedigitaliseerd nieuws, is dat nieuwe feiten veel sneller tot bij de mensen geraken. Kranten worden telkens een nacht op voorhand gedrukt. Je leest in vele gevallen dus nieuws van de vorige dag. Dit is in tegenstelling met journalen op televisie en nieuws via sites van verschillende televisiezenders en kranten. Op deze sites wordt 24 op 24 nieuws geplaatst.
Het feit dat de redactie alles wat ze maar willen, kunnen toevoegen aan de apps en sites, is een derde voordeel. Filmpjes van het beslissend doelpunt van Robben, beelden van de steekvlam bij het treinaccident in Wetteren of een opname van de speech van de winnaar van de Gouden Palm, deze zaken kunnen allemaal in een paar klikken toegevoegd worden. De filmpjes zijn niet nodig om nieuws te situeren, maar het is wel leuk om een beeld te krijgen bij de verhalen die je net gelezen hebt. 
De papieren versies van kranten afschaffen zou - om nog een laatste voordeel te noemen - ook erg positief zijn voor het milieu. Als er minder papieren nodig zijn, moeten er ook minder bomen afgehakt worden. Dat gegeven leidt dan tot een betere bescherming van al het groen in deze wereld. De prijs van het drukken van kranten valt op deze manier ook weg, zodat er minder kosten zijn voor de redacties.
Ondanks al deze voordelen wordt er toch nog een belangrijk probleem vergeten, namelijk hoe de redactie van kranten betaald zullen worden als wij geen papieren kranten meer kopen. Nieuwslezers van op televisie worden betaald door de kijkcijfers en sites verdienen vooral geld via reclame op hun pagina. Kranten daarentegen verdienen vooral geld door papieren exemplaren te verkopen. Als dit gegeven wegvalt, zullen de lonen van de medewerkers op de  redactie dan nog wel betaald kunnen worden? 
De papieren versies van kranten afschaffen is iets waarover we in de toekomst zeker zullen moeten nadenken. Er zijn te veel voordelen verbonden aan deze afschaffing om ze zomaar te negeren. Toch is het belangrijk dat redacties van kranten blijven bestaan. Er is heel veel informatie te vinden op het internet, maar niet al deze informatie is zomaar te vertrouwen. Redacties van kranten en journalen hebben erg veel bronnen, zodat het voor hen niet moeilijk is om aan de juiste informatie te komen. Andere sites hebben hier is meer moeite mee en verzinnen vaak feiten. Zelfs op scholen wordt steeds meer en meer de nadruk gelegd dat je vooral kranten en boeken moet consulteren bij het schrijven van taken, aangezien enkel deze vormen van informatie volledig te vertrouwen zijn.
De papieren versies van kranten vervangen door een gedigitaliseerde versie hiervan brengt alleen maar voordelen met zich mee voor de samenleving. Het milieu gaat er op vooruit, de nieuwsberichten komen sneller online en het gesukkel met de veel te grote bladeren is opgelost. Het nadeel van deze verandering zou wel zijn dat redacties van kranten hun rechtstreekse inkomen verliezen. Als deze kranten een oplossing vinden voor dat budget, dan zou dit de ideale situatie zijn. Aangezien er geen kranten gedrukt moeten worden, zou de kostprijs van abonnementen op digitale kranten normaal gezien ook omlaag moeten gaan. Als er bij de opvoeding van jongeren genoeg focus blijft op de onveiligheid van het internet en de abbonnementsprijs omlaag gaat, zal de vraag naar betrouwbare kranten dan ook ongetwijfeld blijven.