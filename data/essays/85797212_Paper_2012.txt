
0. INLEIDING
In het eerste leerjaar leren we het allemaal: lezen. De ene persoon is er al sneller mee weg dan de ander, maar wat als we het lezen nooit helemaal onder de knie krijgen? Sommigen hebben namelijk de leesstoornis dyslexie. In deze paper zullen we hier dieper op ingaan en verduidelijken wat deze leesstoornis precies inhoudt. Allereerst bespreken we de verschillende soorten dyslexie.  Daarna kijken we naar de hersenwerking en de stappen die men doorloopt bij het leren lezen. We verklaren aan de hand van deze stappen waar de oorzaken en problemen van dyslexie zich voordoen. Ten slotte gaan we dieper in op de manier waarop de diagnose “dyslexie” wordt gesteld.


1. VORMEN VAN DYSLEXIE
Er bestaan verschillende soorten van dyslexie. Allereerst maken we een onderscheid tussen dyslexie die het gevolg is van een hersenbeschadiging en dyslexie als ontwikkelingsstoornis. Bij de eerste vorm hebben mensen hun leesvermogen verloren na een ongeval waarbij ze hersenbeschadiging hebben opgelopen. Bij de tweede vorm van dyslexie heeft men nooit het leesvermogen aangeleerd. (Altman, 2002: 439)
Binnen deze twee groepen onderscheiden we nog drie vormen van dyslexie: diepe, fonologische en oppervlaktedyslexie. (Derek, 1991: 135-136;  Caplan, 1994: 176-179)
Diepe dyslexie houdt in dat men niet in staat is om nonsens woorden te lezen. Mensen met deze aandoening maken ook veel semantische fouten. Zo lezen ze bijvoorbeeld een woord luidop dat semantisch gelinkt is aan het geschreven woord (bv. “chair” in plaats van “table”). (Caplan, 1994: 182) Soms is men zich hier van bewust, tenzij het woord verwijst naar een abstract concept of wanneer de twee woorden synoniemen zijn. Naast deze semantische fouten, maken ze ook veel fouten in grammaticale functiewoorden. Sommigen hebben ook problemen die meer visueel zijn. Zo lezen ze bijvoorbeeld “monument” in plaats van “moment”. (Caplan, 1994: 182)
Net zoals bij diepe dyslexie hebben mensen met fonologische dyslexie moeite met het lezen van non-woorden. Zij kunnen wel geschreven woorden herkennen en uitspreken. De moeilijkheden doen zich voor bij het lezen van een morfologisch complex woord en grammaticale functiewoorden. (Caplan, 1994: 177)
Ten slotte hebben we nog oppervlaktedyslexie. Dit is het omgekeerde van de fonologische vorm. Als men oppervlaktedyslexie heeft, dan is men wel in staat om non-woorden te lezen, maar kan men geen woorden herkennen en uitspreken. De problemen komen vooral voor als de spelling van het geschreven woord afwijkt van de klank. Een voorbeeld uit het Engels (Caplan, 1994; 178): het woord “love” wordt uitgesproken als “loave” omdat /ove/ meestal zo wordt uitgesproken. De problemen die men ondervindt bij het lezen van woorden waarbij de uitspraak niet correspondeert met de spelling, kan leiden tot woorden die geen betekenis hebben of een misinterpretatie van woorden. 


2. HERSENWERKING
In het onderzoek naar dyslexie hebben wetenschappers ontdekt dat er een verschil is tussen het brein van mensen met en mensen zonder dyslexie. Hersenen van dyslectici functioneren anders omdat ze anders georganiseerd zijn. De grootste verschillen doen zich voor in twee delen van de hersenen, namelijk in de cerebrale cortex en in de thalamus. De cerebrale cortex is betrokken bij de sensorische en motorische analyses, geheugenwerking, aandacht en taal. De thalamus is de plaats waar de informatie die we zien en horen halt houdt alvorens verder te gaan naar de cerebrale cortex. (Sherman, nd: 1)
In de cortex van een dyslectisch brein, en meer bepaald in de eerste laag die verantwoordelijk is voor de taal, heeft men zenuwcellen ontdekt die zich hier normaal niet bevinden. Wetenschappers gaan er vanuit dat deze ectopias ontstaan door genetische verschillen die de ontwikkeling van het brein beïnvloeden. Deze zenuwcellen bevinden zich in de gedeelten van de hersenen die gerelateerd zijn met taal en het verbale geheugen, dus het is logisch dat deze het leren lezen en schrijven kunnen beïnvloeden.   
Sherman (nd: 1) bespreekt ook een ander verschil in de cortex dat te maken heeft met de hemisferen. Het brein heeft twee hemisferen die bijna identiek zijn. Er is een verschil in grootte en in de manier waarop de hemisferen informatie, en taal, verwerken. Als men gaat kijken naar een dyslectisch brein, stelt men vast dat het planum temporale, een auditief gebied dat deel uitmaakt van het taalnetwerk, even groot is in beide hemisferen. Normaal is het planum temporale groter aan de linkerkant van de hersenen. Een asymmetrisch brein heeft veel voordelen bij taalvaardigheden, terwijl de symmetrie van een dyslectisch brein het leren lezen en schrijven moeilijk kan maken. 
In de thalamus van mensen met dyslexie heeft men kleinere neuronen in twee celclusters ontdekt. Deze celclusters zijn betrokken bij het zien en horen en kleinere neuronen in deze twee gebieden kunnen de timing bij het doorsturen van informatie door de hersenen verstoren. (Sherman, nd: 2)  
Diana Moore (2003: 2) verwijst naar de studies die de dokters Bennet en Sally Shaywitz hebben gedaan omtrent de leesprocessen en leermoeilijkheden. Zij  hebben vastgesteld dat wanneer ervaren lezers zowel de voor- als achterkant van hun hersenen gebruiken voor fonologische taken, dyslectici alleen de voorkant van hun brein gebruiken. 





3. LEREN LEZEN
Aangezien dyslexie een leesstoornis is, bekijken we nu de stappen die men moet doorlopen bij het leren lezen om te kunnen verklaren waar de problemen van mensen met dyslexie zich precies voordoen.
3.1. DRIE FASES
Er zijn drie fases die een kind doorloopt bij het leren lezen: de logografische, de alfabetische en de orthografische fase. (Altmann, 2002: 442-443)
In de logografische fase verwerft het kind al een klein inzicht in de woordenschat. Men merkt op dat het opvallende kenmerken van een geschreven woord gaat gebruiken om het woord te herkennen. Zo heeft bijvoorbeeld het woord “yellow” twee “stokjes” in het midden. Naarmate het kind meer woorden leert, wordt deze strategie minder betrouwbaar.
Hierna komt het kind in de alfabetische fase. Hier verwerft het niet alleen fonetische kennis, maar gaat het ook proberen om woorden te lezen door aan elke letter de corresponderende klank toe te kennen. Het kind is nu ook in staat om ongeziene woorden uit te spreken.
Ten slotte is er de orthografische fase. Het kind gaat nu niet meer steunen op visuele aspecten van een woord (zoals in de logografische fase), maar wel op de snelle herkenning van de reeks letters die gecombineerd zijn tot een woord. 

3.2. PROBLEMEN
Altmann (2002: 443) verwijst naar Frith (1985), die ook onderzoek heeft gedaan naar dyslexie. Frith stelt dat de oorzaak van dyslexie als ontwikkelingstoornis, zich bevindt in de alfabetische of de orthografische fase. In het eerste geval stelde hij vast dat het kind geen nieuwe woorden of nonsenswoorden luidop kon lezen. In het tweede geval kon het kind geen woorden lezen waarbij er een onregelmatig verband was tussen spelling en klank.
Linda Siegel (2006: 582) gaat dyslexie verklaren door te verwijzen naar de “dual route theory”. Hier heeft men het over twee “routes” die men gebruikt bij het lezen van woorden: de directe (orthografische) route en de indirecte (fonologische) route.
De eerste stelt ons in staat om bij het kijken naar een geschreven woord meteen te weten wat het betekent. Veel gebruikte woorden of woorden die men al kent, worden gelezen via deze weg. Men moet dus niet bij elk van deze woorden blijven stilstaan en het nauwkeurig bestuderen alvorens men het woord kan vormen. Ervaren lezers gebruiken bijna altijd de directe route als ze lezen. 
Langs de tweede weg, de indirecte (fonologische) route, worden letters omgezet naar klanken. De klanken worden gecombineerd zodat men het woord kan uitspreken. Deze route wordt vooral gebruikt door beginnende lezers. In tegenstelling tot de directe route, moet men nu wel elk woord apart bekijken om te weten welke klanken het bevat alvorens men het woord herkent en kan uitspreken. Deze weg wordt vooral gebruikt door beginnende lezers, maar ook meer ervaren lezers doen beroep op deze route als ze nieuwe woorden aanleren. Mensen met dyslexie hebben vooral moeite met de omzetting van letters naar klanken omdat ze niet over de fonologische capaciteiten beschikken.


4. KENMERKEN
Vooraleer men de diagnose “dyslexie” kan stellen, moet men weten wat de kenmerken zijn. Siegel (2006: 581) overloopt eerst de aanwijzingen die men meteen kan opmerken. Het kind heeft moeilijkheden met de snelheid en de nauwkeurigheid bij het decoderen, en dus het lezen, van de woorden. Het gaat de tekst niet begrijpen en ook veel problemen hebben met de spelling van woorden.
Hiernaast hebben we ook nog cognitieve kenmerken. Men stelt vast dat het kind moeilijkheden heeft bij het waarnemen van gesproken taal en bij het aanleren van de klanken van letters. (Siegel, 2006: 581)
Als men merkt dat een kind een grote leesachterstand vertoont ten opzichte van zijn leeftijdsgenoten, is het nodig in te grijpen. Men kan het kind extra gaan begeleiden in de klas. Vermoedt men dat het kind dyslexie heeft, dan kan een arts met behulp van de nodige tests de diagnose stellen.

5. DIAGNOSE
Een diagnose stellen is niet zo simpel als het lijkt. Wanneer heeft iemand gewoon moeite met lezen en wanneer heeft iemand dyslexie? De grenzen voor deze afbakening verschillen van onderzoek tot onderzoek. Hierdoor kunnen we ook niet met zekerheid weten hoeveel mensen er precies dyslexie hebben. (Siegel, 2006: 582)

5.1. TESTS
Er zijn wel verschillende leestests die kunnen helpen bij het stellen van de diagnose. Allereerst zijn er tests die focussen op het lezen van individuele woorden. Zo is er de Woodcock-Johnson Word Identification subtest of de Wide Range Achievement Test. In deze tests moet men woorden lezen die steeds moeilijker worden. Nadien worden de resultaten vergeleken met de resultaten van andere personen van dezelfde leeftijd. (Siegel, 2006: 581)
Een andere test heeft betrekking op het lezen van pseudowoorden. Voor deze test moet een persoon woorden lezen die niet voorkomen in de woordenschat, maar die wel op een correcte manier zijn uit te spreken door de uitspraakregels toe te passen. Enkele voorbeelden van woorden uit het Engels: ‘bab’, ‘shum’ en ‘bafmotbem’. Deze test gaat dus na of de persoon in staat is om de woorden te decoderen. Dit decoderen is zeer belangrijk in het leren lezen proces. (Siegel, 2006: 582)

5.2. MISVATTINGEN 
Er bestaan ook enkele misvattingen inzake het stellen van de diagnose. Zo heeft intelligentie bijvoorbeeld niets te maken met het al dan niet hebben van dyslexie. Men mag dus geen rekening houden met het IQ. Men is er ook lang van uitgegaan dat er meer jongens dan meisjes dyslexie hebben. Dit is echter niet correct. Verwijzend naar de bevindingen van Shaywitz, verklaart men dat jongens vaker de diagnose “dyslexie” krijgen omdat zij zich vaker misdragen in de klas waardoor de leerkrachten meer aandacht aan hen schenken. Het is dus niet omdat er minder meisjes zijn met gedragsproblemen, dat er ook minder meisjes zijn met leesmoeilijkheden. (Siegel, 2006: 584)


6. CONCLUSIE
Dyslexie is meer dan gewoon lettertjes door elkaar halen. Het is een neurologische aandoening die het voor veel mensen moeilijk maakt om op een normaal niveau te kunnen lezen. Vooral bij kinderen die net leren lezen moet men alert zijn en de moeilijkheden die het heeft niet over het hoofd zien. Merkt men dat het kind toch wel een zeer grote achterstand heeft ten opzichte van zijn leeftijdsgenoten, dan kan een arts met behulp van tests de diagnose dyslexie stellen. 
