Staken: een recht of onterecht? 

"Stakingsrecht is een wapen met weinig effect, maar met veel schade tot gevolg." Vele mensen zullen hier niet mee akkoord gaan (met name de vakbonden) maar we kunnen het citaat van Paul De Grauwe, professor aan de London School of Economics, bijtreden om verschillende redenen. 

De hete herfst van 2014 zullen velen onder ons niet snel vergeten. Overal in België werden wekelijks stakingen georganiseerd die een invloed hadden op het hele land. De wekelijkse provinciale acties hadden ook een invloed op provincies waar er niet gestaakt werd, denk maar aan de hinder bij de NMBS. Het hoogtepunt van de stakingsacties werd bereikt op 15 december 2014 wanneer het hele land hinder ondervond van de nationale staking.  De vakbonden zijn er toen in geslaagd om heel wat mensen te mobiliseren om te staken, maar hebben zij wel goed nagedacht over de negatieve gevolgen van hun acties? 

Om te beginnen kost een staking onze economie enorm veel geld. De nationale staking heeft ons miljoenen euro's gekost. Vooral door het feit dat er niet werd gewerkt  in de haven van Antwerpen liep ons land enorm veel inkomsten mis. Bovendien is een staking niet goed voor ons imago. Buitenlandse bedrijven zouden een samenwerking met België wel eens kunnen weigeren omwille van de vele stakingen die hier plaatsvinden. Dat heeft dan als gevolg dat we weer minder inkomsten hebben. Een staking is dus zeer schadelijk voor onze economie en voorlopig kost het ons meer dan dat het ons iets oplevert. De eisen van de stakers zijn tot op heden nog niet ingewilligd en de vakbonden dreigen met nog meer acties in de loop van januari. Hierdoor lijkt het wel alsof we in een vicieuze circel van stakingen zijn beland. 

Ten tweede brengen stakingen ook geweld en spanningen met zich mee.  Naast economische schade zorgen stakingen ook voor materiële schade, bijvoorbeeld de auto's die in brand werden gestoken in Brussel, stenen die door ramen werden gegooid, ... Bezittingen van omstaanders werden vernield en dat valt niet goed te praten.  Een groot deel van de stakers is in de loop van de voormiddag al dronken en zij hebben duidelijk geen controle meer over hun eigen daden. Dat leidt tot zinloos geweld tegen de politie en tegen mensen die wel willen werken. Tijdens de stakingen van de afgelopen maanden werden wegen geblokkeerd wat als gevolg had dat mensen met de auto niet op hun werk konden geraken. De blokkades zorgden voor ergernis en de meningen worden stilaan verdeeld: er is begrip voor de vakbonden maar mensen die willen werken zijn ook de dupe. We zijn er ons van bewust dat vakbonden wel degelijk iets kunnen bereiken met hun acties omdat dit zo is gebleken uit het verleden, maar de manier waarop er tegenwoordig wordt gestaakt is voor velen niet acceptabel. Het lijkt erop dat de acties niet langer getolereerd worden en dit brengt spanningen met zich mee in de  samenleving. 

Ten derde ondervinden mensen die wel willen werken en met een openbaar vervoer naar het werk gaan enorme hinder van de stakingen. Mensen die afhankelijk zijn van het openbaar vervoer kunnen niet op hun werk geraken waardoor ze tegen hun wil thuis moeten blijven. Ook is de meerderheid van de studenten afhankelijk van het openbaar vervoer waardoor zij ook getroffen worden door de stakingsacties. We kunnen dus stellen dat onschuldige mensen gehinderd worden door stakingen waar zij eigenlijk niets mee (willen) te maken hebben. Staken is een recht, maar werken is ook een recht en dat lijken de vakbonden niet te respecteren. Daarom zou een minimumdienstverlening bij het openbaar vervoer een oplossing kunnen bieden: het personeel van de NMBS dat wilt staken kan acties voeren en mensen die willen gaan werken worden niet gegijzeld in hun huis of in een station. 

Kortom, staken is een recht dat door vele mensen wordt erkend, maar er zijn grenzen. De vakbonden hebben het recht om mensen te mobiliseren om hun standpunt te verdedigen, maar niet ten koste van de mensen die wel willen werken. Ons land maakt enorme verliezen door de stakingen, studenten en mensen die zich willen verplaatsen met het openbaar vervoer worden gehinderd en de materiële schade die wordt geleden is niet te onderschatten. Stakingsrecht is een recht, maar het is ook een recht dat maar al te graag onterecht gebruikt wordt.
