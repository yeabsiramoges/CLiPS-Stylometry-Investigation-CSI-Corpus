Engels: de nieuwe lingua europeana?

1. Inleiding

Van de achtentwintig lidstaten van de Europese Unie gelden er maar in twee landen het Engels als de officiële taal, namelijk in Ierland en het Verenigd Koninkrijk. Toch moeten de talen uit de andere zesentwintig landen het onderspit delven voor deze populaire wereldtaal. Zo is een toekomstscenario met het Engels als de officiële Europese taal ook tijdens debatten en vergaderingen, de lingua europeana, zeg maar, zeer plausibel. Zulk scenario zou vervolgens het einde betekenen van de tolken in het Europees parlement, maar vooral van Herman Van Rompuy’s gebrekkige Engels. Als garantie van gelijkheid tijdens debatten in het Europees parlement, maar ook met het oog gericht op de arbeidsmarkt, dienen alle Europeanen hun Engels namelijk op peil te houden. De vraag is dan hoe de verschillende regeringen van Europa hun bevolking op een adequaat niveau kunnen krijgen? Een investering in een goed onderricht in het Engels is alvast een begin, maar kunnen de regeringen daarmee voorkomen dat het Verenigd Koninkrijk en Ierland niet met alle macht gaan lopen, aangezien hun taal dat ook recentelijk heeft gedaan? 
2. Engelse boodschap van algemeen nut

Een complete evenwaardigheid tussen talen is enkel mogelijk in een ideale wereld (Ricento 2012). Er zal altijd een jammerlijk onevenwicht bestaan tussen minderheidstalen en economisch dominante talen; net zoals er altijd arme naast rijke mensen zullen leven. De econoom en filosoof Phillipe Van Parijs meent in zijn boek Linguistic Justice for Europe and for the World dat de wereld daarom nood heeft aan een lingua franca, want zo’n gezamenlijke taal stelt zowel arm als rijk in staat om met elkaar te communiceren en te discussiëren (Van Parijs 30). Wat Van Parijs daarbij onderschat zijn de complexe persoonlijke en interculturele effecten van een taal (Ricento 2012). Een lingua franca zal immers nooit neutraal zijn omdat elk individu haar aanpast aan zijn of haar eigen persoonlijkheid, afkomst en ervaringen. Daarbij is de ene vlotter met taal dan de ander. Volgens Ricento bestaat er kortom niet zoiets als ‘een discrete vorm van communicatie’ zoals Van Parijs veronderstelt. Het Engels zal bovendien altijd beïnvloed zijn door taalexterne factoren zoals politieke, economische, culturele en symbolische waarden (Ricento 2012). 

Een ongelijkheid tussen talen en taalgebruikers onderling is onoverkomelijk, maar hoeft niet meteen het nut van een lingua franca te ondermijnen. Eén taal die iedereen min of meer beheerst naast zijn of haar eigen moedertaal bewijst al haar nut in (crisis)situaties op reis in een vreemd land. Om ons verstaanbaar te maken verkiezen we namelijk (Engelse) woorden boven een ongecontroleerde gebarentaal . Nog een situatie waar de boodschap het beste overkomt in het Engels is het internet; zeker nu iedereen zijn eigen (reclame)pagina op Facebook heeft gecreëerd en er wereldwijd vriendschapsverzoeken naar elkaar worden verstuurd. Het Engels overheerst dus zowel op het wereldwijde, virtuele web als ook in het economische domein, sociale, militaire (zie de Verenigde Naties) en vanzelfsprekend het culturele (zie Hollywood). Een taal zo alomtegenwoordig en populair als het Engels heeft volgens Ricento daarom drie rollen te vervullen in de wereld: het linguïstisch imperialisme van het Engels kan de sociale zekerheid in de wereld verbeteren, daarnaast vindt Ricento het Engels als lingua franca nodig voor rechtvaardigheid in de wereld en ten slotte heeft het een fundamentele rol in de economie (Ricento 2012).
Nu er naast natives minstens zoveel non-natives het Engels gaan gebruiken, is deze taal onderhevig aan vele linguïstische veranderingen. Ook brengt zulke verspreiding over de wereld enorm veel variëteiten aan Engelse dialecten met zich teweeg (I-Chung Kea en Hilda Cahyanib 28). Die intense diversiteit gaat tevens gepaard met niveauverschillen zowel tussen natives en non-natives als tussen de miljoenen non-natives zelf. 
 
3. Allemaal naar de schoolbanken

In dit stadium van Engelse dominantie in Europa en in de wereld, zijn die niveauverschillen een hekel punt. Dat Amerikanen en Britten op verschillende vlakken voordelen ondervinden staat buiten kijf, afgezien dan van het feit dat zij nooit ‘anoniem’ door een vreemd land zullen reizen zonder dat iemand kan opvangen wat ze onderling bespreken. Indien alle Europeanen of burgers over de hele wereld Engels moeten beginnen praten op hoog niveau, hebben de Britten en Amerikanen vanzelfsprekend een grote voorsprong. Momenteel zal er bijvoorbeeld op de arbeidsmarkt sneller worden gekozen voor de Amerikaan met zijn vlot charismatische, Engelse taalgebruik dan voor de Hongaar die misschien zijn vak evengoed beheerst, maar zich al stotterend een weg moest banen door de sollicitatiegesprekken bij Microsoft®. 
Het enige wat overheden hiertegen kunnen doen, is grondige hervormingen doorvoeren in het onderwijs. De Europese Unie staat voor democratie en samenwerking. Niemand zou dus benadeeld mogen worden op basis van zijn of haar afkomst en dus zijn of haar moedertaal en stuntelige Engels. Aangezien niemand in de wereld en in Europa nog rond het Engels heen kan, borrelt de vraag op wat Europese landen kunnen doen om hun Engels niveau bij de bevolking op te krikken? Een logisch antwoord voor regeringen is: investeren in het onderwijs.
3.1 De normen in het openbare onderwijs
Als eerste stap naar betamelijk taalniveau van het Engels, zullen er op de arbeidsmarkt dus heel wat vacatures komen voor leerkrachten Engels in het lager, secundaire en avondonderwijs. Autoriteiten zullen vervolgens streng moeten toezien op dat niveau en zodoende leerinstellingen met strikte normen voorop stellen. Met betrekking tot die normen is bijvoorbeeld de studie van het Jamaicaanse Engels  niet van toepassing. Zulke studie is enkel weggelegd voor the happy few die zich professioneel of vrijwillig willen specialiseren in het creools Engels. Met het oog op het Engels in de wereld zwaaien de Britse en Amerikaanse varianten nog steeds de scepter en worden momenteel al in het onderwijs als norm gehanteerd. Valt daarbij nu het Brits (BBC Engels) of eerder het Amerikaans te prefereren? In principe zou iedere leerling kunnen opteren voor één van de varianten, maar het interessantste is om beiden in het curriculum in te werken. Volgens onderzoek zou bij de verwerving van het Engels als tweede taal een grondige studie van zowel de Amerikaanse als Britse culturen namelijk een groot hulpmiddel zijn (Jantrasakul 1835). Dit bevestigt ook wat voor fundamentele machten het Brits en Amerikaans in de wereld zijn. Niet alleen hun taal, maar ook hun (media)cultuur zijn cruciaal om tot een volwaardige uitspraak, grammatica, woordenschat, enzovoort van het Engels te komen. Daarnaast blijken Engelse moedertaalsprekers het meeste geschikt als leerkrachten in het onderwijs, want zij kunnen studenten meer op hun gemak stellen en zo het niveau hoog houden (ibid. 1835). 

Nu kunnen overheden moeilijk alle moedertaalsprekers van het Engels verplichten om leerkrachten Engels te worden in de verschillende Europese landen of omgekeerd het gros van universiteitsstudenten van het Engels (die het als tweede taal naast hun moedertaal verwerven) verbieden om les te geven. Met betrekking tot die universiteitsstudenten Engelse taal- en letterkunde komt het er louter op aan hun niveau via taaltesten te peilen. Hierbij is een toelatingsproef om Engels aan de universiteit te studeren een verregaande maatregel, maar in theorie is het niet slecht om vanaf het begin strenge normen te stellen voor toekomstige studenten Engels. In de praktijk kan het enigszins controverse opleveren, zie bijvoorbeeld de toelatingsproef geneeskunde.
3.2 De nationale identiteit
In het artikel Attitudes and Motivation in learning English as a Second Language in High School Students zetten Sayid Dabbagh Ghazvinia en Milad Khajehpoura uiteen hoe studenten tegenover tweedetaalverwerving staan. Daarbij onderscheiden ze twee houdingen: ‘additive bilingualism’ en ‘subtractive bilingualism’. Het eerste omvat een positieve houding van de student tegenover de nieuwe taal die hij of zij gaat leren. Met ‘subtractive bilingualism’ ziet de student de nieuwe taal als een bedreiging voor de moedertaal. De eerste houding is met andere woorden een voorwaarde om succesvol een nieuwe taal te leren. De tweede taal mag gewoonweg niet ondermijnend zijn voor de nationale identiteit (Dabbagh Ghazvinia & Khajehpoura 2011). Misschien daarom dat nationale televisie en buitenlandse films in landen als Italië, Frankrijk of Griekenland systematisch worden gedubd, met name om de Angelsaksische culturele en linguïstische invloeden buiten te houden. De moedertaal is een belangrijk aspect van de nationale identiteit en zoals het artikel uit Elsevier ook aangaf, zou de Europese Unie dit niet mogen negeren (Joosten 2010). 
Europeanen die geen mondje Engels spreken, stammen meestal af van een oudere generatie waarin het Engels nog niet (voldoende) werd aangeleerd. In Europese landen zoals Italië, Spanje of Frankrijk geldt dan weer een betrekkelijk lager niveau van Engels bij de jeugd. Het is dan ook in deze zuiderse landen dat de conservatieve moedertaal de nationale identiteit bevestigt. Wat zouden Italianen namelijk zijn zonder hun kleurrijke taal en bijkomstige gesticulerende bewegingen? Zij neigen dus naar een ‘subtractive bilingualism’. Zo is een conservatief taalbeleid als in Frankrijk een tweesnijdend zwaard. De bevolking staat er erg argwanend tegenover invloeden en ontleningen van andere talen. Wie verschillende talen op een degelijk niveau spreekt, valt nu eenmaal gemakkelijker ten prooi aan ontleningen.
Toch kunnen les Français maar beter een houding van ‘additive bilingualism’ aannemen met het oog op een vlotte communicatie in internationale bedrijven en de toekomst van het Europese parlement. Een onderwijs met meer aandacht voor het Engels hoeft in feite ook niet rechtstreeks een verlies van de nationale identiteit te betekenen. Wereldburgers met een goed ontwikkelde talenknobbel, hebben niet per se geen affiniteit met hun afkomst meer. Een degelijke beheersing van het Engels bewijst met deze visie alleen maar een voordeel en geen verlies voor de nationaliteit. Zolang de moedertaal maar voldoende en naar behoren wordt gesproken en autoriteiten –zoals in het Frankrijk de “L’Académie française”— toezien op een volwaardige beheersing van de moedertaal. Een juiste balans vinden tussen geen verwaarlozing of vermenging door tweede taalverwerving met de moedertaal enerzijds en het bereiken van een zeker niveau in die tweede taal anderzijds is het streefdoel.
Een voorbeeld van een initiatief voor beter Engels onderricht in Europa kwam van Vlaams Minister van Cultuur Pascal de Smet. Hij stelde voor om in Vlaanderen de jeugd op een hoog niveau van Engels te krijgen door algemene vakken in het secundair onderwijs in het Engels aan te bieden. Op zich is dat een veelbelovend plan, maar het brengt direct heel wat debat met zich mee; want wat met Wallonië en het Frans als tweede taal in Vlaanderen (Joosten 2010)? Verder starten in Griekenland kinderen al vanaf de lagere school met het Engels (Griva 1781); en ten slotte geldt er momenteel al het algemene besef in het moderne Europa dat tweetaligheid een basisvaardigheid is of moet zijn van de modale Europeaan. Kortom, met zulk besef en degelijke maatregen zullen de verschillende regeringen gestaag het Engels in eigen land opkrikken tot een beheersing van het Engels dat kan tippen aan dat van de modale Brit. 
 
4. Conclusie: een eerlijke lingua Europeana?

Om de Europese Unie een werelds karakter aan te meten is het Engels als voertaal zeker een slimme keuze. Daarnaast is het om verschillende redenen, zoals een troef op de arbeidsmarkt, geen verloren zaak om goed Engels te leren spreken en schrijven (Joosten 2010). Of Europeanen een degelijk niveau van Engels kunnen behalen zodat ze vlot kunnen debatteren in het Europese parlement, is nog wel de vraag. Nationale regeringen kunnen wel bepaalde standaarden en normen stellen aan het Engels in het onderwijs –zoals bijvoorbeeld native speakers als leerkrachten Engels aanwerven of algemene vakken als biologie aanbieden in het Engels—maar of zulke initiatieven uiteindelijk het Engels van de leerling kunnen verfraaien, is nog onzeker. De bal ligt uiteindelijk in het kamp van de al of niet gemotiveerde taalgebruiker en of hij of zij Angelsaksische invloeden wil toelaten in zijn of haar leefwereld. Is het Engels dan een eerlijke lingua Europeana? Vooral een slimme; net zoals het Frans dat vijftig jaar geleden was en misschien het Chinees dat over vijftig jaar zal zijn.
