Reclameboodschappen verknallen ons kijkplezier, niet?

Eindelijk! De examenperiode is voorbij! Weg met de stress! Het enige wat je nog wil doen, is 's avonds rustig voor de buis hangen. Je installeert je dus lekker in je zetel met een dekentje, een zakje chips en een drankje. Wanneer je favoriete programma begint, voelt het net als thuiskomen. Na al die weken van hard labeur kan je eindelijk terug naar je programma kijken. Heerlijk lig je daar in je zetel te genieten wanneer plots, BAM, een reclameblok de hele sfeer verpest! De hartverscheurende liefdesscène moet plots plaats ruimen voor de allernieuwste champoo of mooie mannen en vrouwen die over het nieuwste wasproduct staan te keuvelen. Als dat niet even balen is! Een kwartier lang zal je deze reclameboodschappen moeten aanhoren tot je terug naar je programma kan kijken. Even gaan plassen is dus de boodschap!

Reclameboodschappen zijn een echte pest geworden de laatste jaren. Ze komen op de meest ongepaste momenten tussen de programma's en films door en verpesten op die manier vaak het hele verhaal. Net wanneer je jezelf helemaal in het verhaal begint in te leven, wordt je er weer uitgegooid door de reclameblokken. Dat is vaak erg frustrerend voor de kijker. Daarnaast duren de reclameblokken ook ontzettend lang, want hoewel ze vroeger slechts vijf minuutjes duurden, zijn het nu al blokken van vijftien minuten. Echt lang dus! Je kan natuurlijk wel even je drankje bijvullen, maar het blijft uiterst vervelend.

Ik begrijp dat deze reclameblokken gedeeltelijk de inkomsten zijn van de televisiemaatschappijen, maar moeten ze echt zo lang duren? Een kwartier lijkt met toch echt wel te lang. Je bent op het einde van zo'n blok haast vergeten naar welk programma je eigenlijk aan het kijken was. Vaak zijn het dan ook nog eens dezelfde blokken die steeds opnieuw vertoond worden. Eenmaal kennisgemaakt met de nieuwe wasverzachter, heb je het wel gehad. Ik hoef de hele reclamespot niet nog een keer te bekijken om ervan overtuigd te raken dat ik de wasverzachter wel of niet ga kopen. Oké, herhaling werkt. Dat weet ik ook, maar misschien is het beter niet telkens dezelfde blokken te laten zien. Men zou bijvoorbeeld per blok andere reclamespots kunnen laten zien, zodat de variaties de boel toch al een stuk aangenamer zouden maken.

Ik heb echter niets tegen reclamespots op zich. Er bestaan er zelfs hele leuke, waar ik telkens opnieuw om moet lachen. Het gaat me echter om het feit dat ze in zo'n gigantische blokken verschijnen. Die doen namelijk niet alleen afbreuk aan het programma of de film waarnaar je aan het kijken bent, maar ook aan de reclames zelf. Sommige reclames laten bijvoorbeeld een hele sterke indruk achter. De reclamecompagne die opriep om op te letten voor motorrijders wanneer je in de wagen zit bijvoorbeeld. Het is een geweldig mooie reclamespot waar je toch even stil van wordt. Wel, als op zo'n spot een gedupte versie van een waspoederreclame volgt, is die indruk snel verdwenen. Je bent meteen weer afgeleid en weg is de sfeer. Zolang de reclamespots origineel en goed gemaakt zijn, maak ik er dus niet zo'n drama van dat ze in principe mijn film verstoren. Zijn ze echter gedupt en zondigen ze tegen elke regel van goede smaak, wordt die mening toch weer even aangescherpt.

De talrijke reclameboodschappen op ons televisiescherm hebben natuurlijk hun wortels in de consumptiemaatschappij waarin onze samenleving is veranderd. Alles draait tegenwoordig rond kopen en verkopen. Men wil ons maar al te graag aanzetten tot consumeren, zelfs wanneer we daar helemaal geen behoefte aan hebben. Men verstoort er zelfs met alle plezier onze film of ons programma voor. Maar is die aanzet tot consumptiegedrag wel zo gezond? Een groot deel van de mensen is wijs genoeg om niet al te veel belang te hechten aan deze boodschappen. Maar dat andere deel van de kijkers is hier echter wel erg vatbaar voor. Zij willen niets liever doen dan al die nieuwe spulletjes kopen. Het probleem is echter dat zij dat vaak niet kunnen en daardoor ongelukkig worden of zichzelf in moeilijkheden brengen. Daarnaast zijn het vaak ook kinderen die aan al deze reclames worden blootgesteld. Zij worden als het ware opgevoerd met en zelfs door deze boodschappen.

Dat brengt me meteen ook bij een volgend punt dat ik toch graag zou willen aankaarten in verband met reclamespots op televisie. Een deel van de kijkers bestaat ook uit kinderen of jongvolwassenen. Ook hun genot van het televisie kijken wordt verstoord door reclamespots. Gelukkig zijn deze meestal aangepast op kindermaat en stellen ze enkel de nieuwste legotrein of barbiepop voor. Maar het kan ook anders. Wanneer VTM bijvoobeeld een Disneyfilm als Ratatouille om acht uur uitzendt zitten er heel wat kinderen voor de buis. De reclamespots die vertoond worden zijn echter niet op hun niveau. Reclame voor mochito met schaarsgeklede dansende vrouwen is bijvoorbeeld niet erg stichtend voor kinderen van negen of tien jaar. Heel wat reclamespots zijn namelijk seksueel getint, omdat seks nu eenmaal verkoopt, maar deze zijn niet geschikt voor kinderen. Dit is misschien iets waar televisiemaatschappijen dus in het vervolg rekening mee zouden moeten houden.

Reclameboodschappen op televisie zijn dus een feit. We kunnen er niet onderuit. Ze rukken zelfs zo sterk op dat ik me soms afvraag of het binnenkort nog wel mogelijk is om mijn favoriete programma te bekijken. Misschien is alle zendtijd dan wel ingenomen door reclame! Maar voor het zover is kunnen we maar beter de reclameblokken aanvaarden, even naar het toilet gaan of in het slechtste geval even zappen naar een andere zender.


