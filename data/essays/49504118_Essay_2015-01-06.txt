Denk niet alleen aan jezelf 
In België is orgaandonatie geautomatiseerd zodat iedereen orgaandonor is. Is donorschap iets waarover we zelf de touwtjes in handen moeten nemen of moeten we aan de patiënten in nood denken? 
De Belgische wetgeving stelt dat iedere Belg donor is. Als je sterft met goedfunctioneerende organen, komen die organen automatisch terecht bij patiënten die op de donorlijst staan. Je kan jezelf natuurlijk de vraag stellen of doneren geen vrijwillige keuze moet zijn.  Ook daar heeft de overheid over nagedacht. Als iemand een bezwaar heeft tegen orgaandonatie  kan die persoon dat laten aanpassen op het gemeentehuis.  Zo simpel gaat het in zijn werk. 
In Nederland daarentegen hanteren ze een andere wetgeving. Een Nederlander die geïnteresseerd is in het donorschap moet zichzelf gaan aanbieden als mogelijke donor. Het verschil is dus dat je zelf stappen moet ondernemen om donor te worden. Dat zorgt er natuurlijk voor dat  veel minder mensen zich gaan opgeven als donor, ook al hebben ze er geen problemen mee. Denk maar aan een Belgische werknemer die zijn identiteitskaart moet laten verlengen en klaagt dat de openingsuren van het gemeentehuis niet overeenstemmen met zijn vrije uren. Werkende mensen moeten hiervoor snipperuren opnemen, omdat het nu eenmaal verplicht is je identiteitskaart te laten vernieuwen. Het is dan ook logisch dat mensen de stap tot donorschap niet snel zullen zetten uit tijdstekort. De automatisering van het donorschap is dus net de sterkte van die wetgeving want de mensen die niet met de orgaandonatie gediend zijn, zullen zich wel uitschrijven.
De automatische orgaandonatie brengt voor verschillende personen voordelen met zich mee. Eerst en vooral is het voordelig voor de patiënten die op de wachtlijst staan. Jaarlijks worden in België duizendtweehonderd mensen gered door donorschap. Dat cijfer zou niet zo hoog liggen als het niet geautomatiseerd werd. Bovendien zijn de organen die ze krijgen perfect in orde. Dat komt omdat niet iedereen die sterft zijn organen mag doneren.  De donor moet in het ziekenhuis overleden zijn en moet medisch geschikt zijn. 
Daarnaast komt de regelgeving ook de nabestaanden ten goede. Zij hebben op dat moment al genoeg zorgen aan hun hoofd. Het is onaangenaam om op zo'n moment na te denken over wat die persoon graag zou hebben. Bovendien weten de nabestaanden vaak niet of de overledene voor-of tegen orgaandonatie was. 
Natuurlijk zijn er ook tegenstanders van orgaandonatie. Ten eerste stellen ze zich vragen bij de verminking die zo'n operatie te weeg brengt. De nabestaanden nemen telkens afscheid van hun geliefde in het mortuarium. Het is daarom belangrijk de overledene te zien liggen zonder de sneden en littekens van de operatie. 
Ten tweede heerst er onder de bevolking nog steeds de gedachte dat je toch terug tot leven kan komen. Denk maar aan mensen die niet begraven willen worden uit angst dat ze onder de grond weer wakker worden. Personen zijn bang dat hun organen verwijderd worden terwijl ze nog niet zeker dood zijn. 
Ten slotte is orgaandonatie bij sommige mensen in strijd met hun religie.  Volgens hun geloofsovertuiging mag er geen schade aangebracht worden aan het lichaam, want dat zou eens scheiding van de ziel en het lichaam veroorzaken.
Het is begrijpelijk dat mensen zich door deze wetgeving gekrenkt voelen in hun vrijheid. Mensen willen zelf kunnen beslissen wat er met hun lichaam gebeurt. Dat maakt de Belgische wetgeving net zo sterk. Als je niet achter orgaandonatie staat, kan je je laten uitschrijven.  Maar sta zeker toch eens stil bij de levens die je kan redden. Als je zoon of dochter ooit betrokken geraakt bij een verkeersongeval en terecht komt op een donorlijst, zal je jezelf gelukkig prijzen met een mogelijke donor. Laat jezelf dus ingeschreven staan als donor want elk orgaan telt. 