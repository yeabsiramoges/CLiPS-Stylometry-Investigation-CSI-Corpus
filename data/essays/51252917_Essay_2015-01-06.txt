Staken voor een nog betere wereld
De eerste week van 2015 is gestart. Wat onthielden de Belgen als het belangrijkste moment van 2014? De stakingsacties: het hele land stond weken na elkaar elke maandag opnieuw, in een warme jas, op straat om te betogen. Maar waarom? Deden we er goed aan of zouden we het stakingsmiddel beter verbieden?
Na de stakingen kwamen in alle media berichten over de hoge kosten die de stakingen met zich meebrachten. "We staken ons eigen land kapot", kopte Bart De Wever in de Gazet van Antwerpen. “ Het stakingsrecht is een wapen met weinig effect, maar met veel schade tot gevold", vertelde topeconoom Paul De Grave. Op het eerste zicht lijken dit twee redelijke uitspraken, maar als we verder ingaan op het argument van Paul De Grave, komt er toch één vraag naar boven: heeft het stakingsrecht echt weinig gevolgen?

Het hedendaagse België valt nauwelijks te vergelijken met hoe belgië er voor de eerste staking in 1886 uitzag. Daarin streed de arbeidersbeweging om een beperkte sociale wetgeving. Deze valt niet te vergelijken met de sociale wetgeving van tegenwoordig, maar alle begin is moeilijk. De tweede algemene staking, zeven jaar later, had als resultaat het algemeen meervoudig stemrecht, de eerste stap naar de democratie die we in 2015 gewend zijn. Bij beide stakingen vielen er doden aan de kant van de arbeidersbeweging, maar het was het waard. Beiden zorgden voor een beter leven voor de bewoners die de stakingen overleefd hadden. Ook de stakingen in de jaren 90 wierpen enkele resulaten af waarvan wij nog altijd de vruchten plukken: betaalde vakantiedagen bijvoorbeeld, een minimumloon en een vijfdaagse werkweek. 

Wat als die moedige mensen toen niet de straat op waren gegaan? Hoe had het nieuwjaarsfeest er dan vorige week donderdag uitgezien? Was er dan alleen een klein stukje vlees voor de vader des huizes geweest terwijl de rest van het gezin de dagelijkse portie aardappels moest eten? Kinderen die vanaf achtjarige leeftijd in fabrieken gingen werken zodat de huishuur van de kleine huisjes betaald zou kunnen worden? nog Dit is nauwelijks in te beelden. 

De stakingen in de jaren 80 en 90 hadden dus duidelijk wel zin, maar als je naar de huidige stakingen kijkt, ben ik geneigd de stelling van Paul De Grave te volgen. Deze stakingen waren weinig effect en hadden grote schade als gevolg. Waarom lukte het vroeger wel maar waren de stakingen in 2014 een groot fiasco dat vooral uitliep op het treffen van de onschuldige derden en op mensen die op de 'vrije stakingsdag' hun kerstcadeautjes gingen inkopen? Het grootste verschil tussen de stakingen nu en de stakingen vroeger is het doel ervan. Vroeger stonden we met een half miljoen arbeiders op straat om te strijden voor één doel. In de huidige individualistische maatschappij houdt iedereen er zijn eigen verlangens op na: 33% van de werknemers zegt te staken om een hoger loon, 33% om de onzekere toekomst. De andere 34% staakt om redenen als: het ontslag van een individu, uit sollidariteit, tegen de besparingen,... er komt einde aan.  Het lijkt bijna alsof mensen staken om te staken. 

Laten we ons even focussen op die twee grootste groepen. Hebben we een hoger loon nodig? In Turkije beziet de bevolking een loon van 700 lira (ongeveer 400 euro) per maand als een goed, zelfs hoog loon. Vierhonderd euro. Dan doen wij het met ons minimumloon van ongeveer 1300 euro toch niet zo slecht. Helemaal objectief kunnen we beide landen niet vergelijken, maar als je weet dat een brood daar 40 cent kost en een durum 1 euro lijken deze kosten vrij evenredig als je onze kosten en ons loon ermee vergelijkt. Toen ikzelf in Gaziantep werkte (Oost-Turkije, in de buurt van Syrië), kreeg ik tijdens de werkweek drie maaltijden en mij onderdak was gratis voorzien door de Europeese Unie. Daarbovenop kreeg ik nog eens 85 euro per maand. Een heerlijk luxeleven, zou je denken, maar ik heb zeven maanden geleefd in omstandigheden die zelfs niet in de buurt kwamen van mijn normaal burgerlijk leven dat ik in België leid. Ik leefde zuinig, had zeven T-shirts en vier broeken en moest uiteindelijk mijn ouders vragen een vliegticket terug naar België voor te schieten. Ik was platzak. Wij, Belgen, vinden het normaal om een tv te hebben, een kuisvrouw, toe te komen met één job per persoon, en de overschot van ons maandgeld op onze spaarrekening te zetten. Wil je niet vergelijken met andere landen, vraag het dan aan je grootouders. Het leven dat wij normaal vinden, is een luxe die zij nauwelijks voor ogen hadden gehouden toen zij aan hun eerste job begonnen. Voor ons echter, is het niet genoeg, wij willen nog een hoger loon om uiteindelijk een digibox op de tv in elke kamer te kunnen aansluiten. 

De tweede groep van 33%: Is het dan niet oke om te staken tegen de onzekere toekomst? Is de toekomst ooit wel zeker geweest? Vroeger bestonden er geen pensioenen, was er geen sociaal ziekenfonds en al helemaal geen instelling als het OCMW om je er weer bovenop te helpen in een uit de hand gelopen situatie. Welke zekerheden kan je nog extra willen? Natuurlijk heerst er angst omdat de babyboomgeneratie eraan komt en er misschien niet genoeg pensioengeld zal zijn, natuurlijk zijn er vragen over de hoge werkeloosheid,... Maar is staken hiervoor de goede oplossing? Een land kan geen onbestaand geld uitkeren, dus als al iedereen al het werk neerlegt, waar moet de regering dan het geld vandaan halen om het pensioen mee uit te betalen? Als onze studenten door de stakingen van het openbaar vervoer wekenlang op maandag niet in hun lessen raken, alles via zelfstudie moeten leren, hoe help je hun toekomst dan verder? Het staken creeërt meer zorgen dan het oplost.

Staken zoals in 2014 heeft dus weinig nut, en het idee om stakingen als deze tegen te gaan is geen plan dat uit de lucht valt. Toch moet je ook denken aan onze voorouders en wat hun stakingen bereikt hebben. Stakingen kunnen de wereld verbeteren, maar alleen als ze een duidelijk collectief en haalbaar doel voor ogen hebben, een doel dat de wereld voor hun kinderen verbeteren zal. Mocht er ooit iets gebeuren waardoor een achtjarig kind weer moet gaan werken voor een bedrag onder het minimumloon, dan kunnen we weer samen de straten oplopen om te protesteren tegen het aangedane onrecht. Tot die tijd leven we in een vrij luxueuze wereld, waar we beter genieten van ons weekend en van de tijd die ons rest, van vandaag tot ons heerlijk pensioen. 