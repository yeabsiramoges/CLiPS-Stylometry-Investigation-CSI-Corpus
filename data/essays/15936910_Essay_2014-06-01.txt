Geluk in het jaar 2014

Psychologen, therapeuten, mindfulness, yoga,... deze instanties zijn ontstaan om mensen  gelukkig te maken. Hebben wij in het jaar 2014 dan zo veel redenen om ongelukkig te zijn? 

'Dat heet dan gelukkig zijn', maar wat is juist gelukkig zijn? Ons waardenpatroon heeft een hele verschuiving ondergaan bij de overgang van een moderne naar een postmoderne samenleving. Iedereen kent wel een persoon die nog maar net uit bed is, en al begint te klagen over zijn rug, het papierwerk op zijn bureau en over het slechte weer. Onze perceptie van gelukkig zijn ligt heel hoog. Geluk moet exclusief zijn. Vaak krijgen we te horen dat we ons geluk zelf moeten maken. Maar is dat wel zo? Een vredige omgeving kan ons geluksgevoel toch ook vergroten. Welke factoren moeten er aanwezig zijn om gelukkig te zijn? 

Hoe zit het met de Belgen, zijn wij een gelukkig volk? De Belgen staan momenteel op de 8ste plaats op de Internationale Geluksindex, hieraan namen 10.000 mensen uit 90 landen deel. Dit is een mooie plaats. Het slechte weer lijkt dus geen invloed te hebben op onze gemoedstoestand. Maar er moeten wel factoren zijn in België die het geluksgevoel opwekken. Ookal hebben we in ons klein landje veel interne problemen, zoals de spanning tussen de Walen en de Vlamingen, toch doen wij het nog steeds goed op het welvaartsniveau. België is een democratisch land zonder dictatoriaal bewind. Wij krijgen vrijheid en we worden betrokken bij beslissingen. Vrijheid en welvaart zijn grote geluksfactoren. De noordelijker gelegen landen zoals Denen en Zwitsers doen het zelf nog beter dan ons. Want hoe vrijer en individualistischer, hoe gelukkiger. 

Maar geluk hangt niet alleen af van het land waar je opgroeit. De omgeving waar je door omringd wordt speelt ook een grote rol. De steun van familie, vrienden en collega's bepalen mee het geluk. Deze mensen kunnen een vangnet zijn. Het gevoel dat je mensen hebt waar je op kan rekenen, en die er voor je zijn wanneer jouw geluk even dreigt te verdwijnen, dat is een gevoel van veiligheid en zekerheid. Met deze mensen bouw je een toekomst op, en daar heb je een verleden mee. Ervaringen die je kan delen met mensen waar je van houdt, zijn zo veel meer waard dan het duurste cadeau. Eenzame mensen dreigen sneller in een neerwaartse spiraal terecht te komen.

Onze basisbehoeften mogen ook niet verwaarloosd worden. Mensen hebben eten nodig, kleren, een huis boven hun hoofd,.. Voor deze basisnoden moeten mensen werken. Mensen met een gezin werken ook niet alleen voor zichzelf, maar ook voor hun gezin. Economische factoren dragen dus  bij tot het geluksgevoel. Zo blijkt uit cijfers dat mensen met een job gelukkiger zijn dan werklozen. Een job beoefenen is niet altijd rozengeur en maneschijn, maar het bevordert het totale geluksgevoel. De uitspraak: 'Geld maakt niet gelukkig', klopt niet helemaal. Mensen met een maandelijks loon kunnen ook al eens iets extra aanschaffen, een reis met het gezin bijvoorbeeld. Maar mensen die schandalig veel geld bezitten en de waarde ervan niet meer erkennen, dreigen ongelukkig te worden omdat hun geluksgevoel niet meer kan bevredigd worden.  

We kunnen het niet ontkennen, geluk moeten we deels ook zelf bepalen. Het verband tussen levensgeluk en 'actief zijn' is drie keer hoger dan de relatie tussen geluk en geld. Onze eigen ingesteldheid en hoe we voor het leven staan is misschien wel de belangrijkste factor van het geluk. Onze welvaart, vrijheid en omgeving mag dan wel allemaal meezitten. Als je niet goed in je vel zit, dan lijkt geluk wel mijlenver weg. 

Geluk is dus niet afhankelijk van een bepaalde factor, maar is een totaalpakket van factoren. Als deze allemaal juist zitten, is de weg naar geluk heel dichtbij. In het vervolg als je opstaat, kijk dan in de spiegel en glimlach eens naar jezelf. Het geluk zal die dag aan jouw kant staan.   