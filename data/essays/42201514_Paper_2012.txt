1.	INLEIDING
Wat moet je nu weer bestellen op restaurant? Een lekkere pannekoek of een heerlijke pannenkoek. En welke bloemetjes bloeien binnenkort weer in de weides? Zijn dat paardebloemen of paardenbloemen? Voor veel mensen is het al lang niet meer duidelijk wanneer je een tussen-n schrijft en wanneer niet. In deze paper bekijk ik de wijzigingen die de regels doorheen de jaren hebben ondergaan. Ik besteed eerst wat aandacht aan de algemene principes van de Nederlandse spelling om dan over te schakelen op de tussen-n regels en de kritiek op die regels. Ten slotte komen de alternatieve tussen-n-regels aan bod. 
 
2.	DE NEDERLANDSE SPELLING

In deze paragraaf overloop ik het belang spelling, de principes van spelling en de evaluatiecriteria.	 
Het geeft met de mogelijkheid om een theoretisch kader te scheppen waarbinnen de regels voor de  tussen-n bekeken kunnen worden. 

2.1.	Het belang 
Omdat mondelinge overdracht van informatie vaak inefficiënt is, blijft schrift een belangrijk cultuurgegeven. Men is dus geneigd ook spelling als belangrijk te kwalificeren. Toch is het opportuun een tweedeling te maken tussen spelling als middel voor schriftelijke communicatie en spelling als uiting van cultuur. Op zich is onze spelling een pakket regels om taal schriftelijk weer te geven. Spelfouten hinderen dan de communicatie nauwelijks. De meeste taalgebruikers zien spelling echter als dwingende afspraken. Het wordt een teken van kwaliteit van iemands taalvaardigheid: wie slecht spelt, beheerst zijn taal niet goed. Mensen ergeren zich aan spelfouten waardoor de aandacht kan verschuiven van de inhoud naar de vorm. (Smedts in De Scryver & Dillemans 1992: 715-723)
2.2.	De principes 
Smedts (1992) onderscheidt drie principes. Het basisprincipe van de Nederlandse spelling is het fonologisch principe, of het principe van de standaarduitspraak. Dat principe luidt: “De spelling van de Nederlandse woorden is de spelling van de spraakklanken waaruit ze bestaan”. De beschaafde uitspraak is hiervoor de norm. Het tekort aan tekens wordt gecompenseerd door combinaties als sch in school, of door verdubbelingen als oo in boom. 
Volgens het principe van gelijkvormigheid schrijf je eenzelfde woord zo vaak mogelijk op dezelfde manier, ook al is er een uitspraakverschil. We spellen dus goed en niet *goet wegens goede en goedig. Het principe van analogie zorgt er dan weer voor dat we woorden die op gelijkaardige wijze gevormd worden op analoge wijze schrijven. Omdat we schrijven ze rent, schrijven we ook ze vindt, en niet *ze vint. Beide principes samen worden het morfologisch principe genoemd.
Een derde en laatste werkzaam principe is dat van de etymologie. Het bepaalt dat we kiezen voor de oudste vorm als er twee vormen mogelijk zijn. Dit principe verklaart de au/ou alternantie in gouw/gauw en de ei/ij alternantie in mei/mij. De spelling volgens het etymologisch principe representeert vroegere uitspraakverschillen.
Een kleine kanttekening bij deze drie principes is dat elk van de categorieën uitzonderingen bevat. Bovendien beperkt het morfologisch principe het fonologisch principe enorm, al doet het dat wel op regelmatige wijze. Dat kan niet gezegd worden van het etymologisch principe, dat misschien nog het meest ter discussie staat. Het spellingssysteem van het Nederlands is dan ook niet helemaal regelmatig en consequent, wat bij veel mensen wrevel opwekt. (Smedts in De Scryver & Dillemans 1992: 715-723)
2.3.	De evaluatiecriteria 
Aangezien er nog een heleboel schort aan het huidige spellingsysteem zijn taalkundigen steeds op zoek naar oplossingen. Booij (1979) stelt drie evaluatiecriteria voor. 
Een spellingsysteem moet ten eerste leerbaar zijn. De spelling van een woord moet aansluiten bij de kennis van het kind, namelijk het auditieve beeld. Ook moet een systeem weinig uitzonderingen toestaan. Verder moeten de regels bruikbaar zijn. Een woord moet zoveel mogelijk hetzelfde worden gespeld. Ten slotte is er nog de aanvaardbaarheid: spelling moet sociaal aanvaardbaar zijn, want het is voor velen een uiting van cultuur en een blijk van intelligentie.  (Booij in de Rooij 1985: 24-25)
 
3.	DE REGELS VOOR HET SCHRIJVEN VAN DE TUSSEN-N 

In deze paragraaf bekijk ik de wijzigingen die de regels van de tussen-n sinds 1954 ondergaan hebben. Ik laat me leiden door de verschillende uitgaven van het Groene Boekje.

3.1.	Het Groene Boekje van 1954
In de woordenlijst van 1954 luidde de hoofdregel dat we in samenstellingen met zelfstandige woorden als eerste deel de tussenklank als -e- schreven. Het fonologische principe gaf de doorslag bij de bepaling van deze regel: de meeste sprekers spreken de tussen-n niet uit. Er waren twee uitzonderingscategorieën die steunden op betekeniscriteria en die wel een -n- kregen: woorden waarvan het eerste deel automatisch doet denken aan een meervoud (hondenasiel vs. hondehok) en woorden waarvan het eerste deel een persoonsnaam is (armenbuurt). 
Het probleem met deze regeling is echter dat het criterium ‘noodzakelijk meervoud’ moeilijk toepasbaar is en tot verschillende interpretaties kan leiden. Bovendien legt het criterium een link tussen de meervoudsbetekenis en de letters -en, die we ook schrijven bij meervouden van zelfstandige naamwoorden. Een niet onbelangrijk nadeel is ook dat één woord volgens deze regel zowel met als zonder tussen-n kan voorkomen.  (Caluwé 2007: 72-73)
3.2.	Het Groene Boekje van 1995
Bij de langverwachte spellinghervorming van 1995 werd duidelijk aandacht besteed aan de tussen-n. Het resultaat was een hele nieuwe regeling. De dubieuze betekeniscriteria werden vervangen door twee vormcriteria: het  woordeinde (met of zonder toonloze /ə/) en de meervoudsvorm (met of zonder meervoud op -s). Als het linkerdeel van de samenstelling een zelfstandig naamwoord is dat niet eindigt op een toonloze /ə/, schrijven we de tussenklank doorgaans als -en. We schrijven ook -en als het linkerdeel een zelfstandig naamwoord is met uitsluitend een meervoud op -en. In andere gevallen schrijven we -e. 
De hoofdregel heeft ook enkele uitzonderingen. We schrijven geen tussen-n als het linkerdeel uniek is (zonnegroet, maneschijn) of een versterkende betekenis heeft (apetrots, reuzeleuk). Samenstellingen waarvan het eerste deel een dierennaam is en het tweede deel de naam van een plant of deel daarvan schrijf je zonder tussen-n (paardebloem). Als het linkerdeel een vrouwelijke nevenvorm op -e heeft schrijven we -en in samenstellingen (agentenuniformrokje). Op versteende samenstelling of woorden waarvan de delen niet meer als afzonderlijk woord herkenbaar zijn, passen we de regel niet toe (kinnebak, bolleboos). (Renkema 1995: 60)
3.3.	Het Groene Boekje van 2005
De regels voor de tussen-n veranderden niet wezenlijk in 2005. De belangrijkste wijziging was de afschaffing van uitzonderingsregel over dier-plantcombinaties, de zogenaamde paardenbloemregel. Deze regel riep veruit de meeste vraagtekens op en werd daarom afgeschaft. (Caluwé 2007: 74) 
4.	KRITIEK OP DE WIJZIGING(EN) VAN DE REGELS VOOR DE TUSSEN-N

Een spellingswijziging invoeren is nog nooit zonder tegenwind gebeurd, maar de regels voor de tussen-n zijn toch uitzonderlijk vaak kop van jut geweest in de kritieken. Ik bekijk de kritiek die verschillende  taalkundigen uitten op de respectievelijke wijzigingen van de regels door de jaren heen. 

4.1.	De spellingoorlog van 1995
Toen de spelling van 1995 ingevoerd werd, ontstond er veel opschudding, vooral over de regels voor de tussen-n. Die waren volgens sommigen overdreven ingewikkeld. De regels, subregels en uitzonderingsregels waren door hun complexiteit nauwelijks leerbaar of doceerbaar. De verwachtingen waren dan ook dat het toepassen van de regels problemen zou opleveren, en dat de taalgebruikers er moeilijk vertrouwd mee zouden raken. (Daniëls & van de Laar 1996: 14)
Verder is het zo dat je geen verband meer mag leggen met het meervoud als betekeniscriterium, maar je moet wel denken aan de meervoudsvorm van het linkerdeel om te beslissen of er een tussenletter komt of niet. Dat leidt alleen tot verwarring volgens Dirk Caluwé (2007). De toepassing van het meervoudscriterium is daarenboven tijds- en persoonsafhankelijk. Meervouden op -s die voor de één kunnen, kunnen niet altijd voor de ander. Bovendien zijn er steeds meer woorden die een gangbaar meervoud op -s ontwikkelen. Dat feit dwingt ons om bij twijfel telkens weer de spelling in de Woordenlijst of een woordenboek na te trekken. (Caluwé  2007: 74)
Ook de uitzonderingsregels oogstten kritiek met hopen. De paarde(n)bloemregel is ronduit dubieus  en interpretatieafhankelijk, net als de regel over versteende samenstellingen. Die laatste is zelfs een regelrechte ramp om toe te passen: er wordt nergens vermeld wat een versteende samenstelling precies is. Bovendien wordt er in het hele hoofdstuk over de tussen-n met geen woord gesproken over afleidingen, driedelige samenstellingen en woorden die noch een meervoud op -s, noch een meervoud op -n hebben. (Daniëls & van de Laar 1996: 15)
4.2.	De stand van zaken aan de vooravond van de Spelling-2005 
De hamvraag is natuurlijk: was die spellingswijziging van 1995 nu echt zo’n regelrechte ramp, of valt de schade al bij al nog mee?  Hoe goed beheerst de gemiddelde speller de spelling eigenlijk? Piet Creten (2004) nam de proef op de som en voerde een onderzoek uit bij 269 Vlaamse leerlingen en 27 leerkrachten. 
De resultaten van dat onderzoek waren niet erg verrassend. De hoofdregel is slechts gedeeltelijk bekend. Leerlingen schrijven samenstellingen met woorden die niet op een sjwa eindigen correct, maar maken fouten tegen die woorden die wel een sjwa aan het woordeinde hebben. Aangezien die eerste groep woorden toch de meerderheid van tussen-n-samenstellingen vormt, zal het aantal veroorzaakte spelfouten in de praktijk dus nogal meevallen. Toch treden voor het overige de voorspelde problemen op. Eerst en vooral zijn een stel regels gewoon niet bekend. Scholieren en zelfs leerkrachten kennen de paarde(n)bloemregel niet en ook de regel omtrent de vrouwelijke nevenvormen leidt tot fouten. Andere regels zijn dan weer onmogelijk toe te passen in de praktijk. Neem bijvoorbeeld de uitzonderingsregel “het linkerdeel is enig in z’n soort”: hoe maak je het verschil tussen Koninginnedag en koninginnenrit? Een laatste probleem is een categorie niet-consequent gespelde woorden als hartelust versus hartenkreet. 
Creten kan alleen maar besluiten – en wij met hem – dat de problemen onoplosbaar zijn zonder spellingswijziging. De inconsequenties moeten weggewerkt worden, de versteende samenstellingen gedefinieerd en de versterkende adjectieven onderzocht. Creten uit wel zijn bezorgdheid over de spellingsrust, die volgens hem door het lapwerk niet verstoord mag worden. (Creten, 2004. 308-310) (Creten en Smedts 2004: 34-39)
4.3.	De spellingshervorming van 2005
Die noodzakelijke spellingsherziening kwam er in 2005. Ondanks het feit dat er in de media hier en daar kritieken te horen waren, bleef de verwachte mediastorm à la 1995 uit. (Gert Meesters, 2005) De vereenvoudiging van de regels voor de tussen-n konden zelfs op een bescheiden succes rekenen. Enkele deskundigen gaven hun mening in het tijdschrift Onze Taal (2004: 311-312). Felix van de Laar, een tekstschrijver die enkele boeken publiceerde over de spelling-1995, vindt de afschaffing van de paardenbloemregel een verbetering voor het onderwijs.  En ook Rik Schutz, de uitgever van Van Dale, is de regel liever kwijt dan rijk. Wouter van Oorschot, uitgever en uitgesproken tegenstander van de spellingwijziging van 1995, voegt toe dat de er toch al geen zinnige reden was voor deze uitzondering. (Onze Taal 2004: 311-312)
Toch zijn er ook bedenkingen. Zo wordt van allerlei kanten geopperd dat het Comité van Ministers had besloten dat wijzigingen in de spelling geen inhoudelijke aspecten mochten betreffen. Die beslissing wordt nu overboord gegooid. “Bovendien wordt door deze detailwijziging de indruk gewekt dat de rest van de tussen-n-regeling wel door de beugel kan, terwijl vriend en vijand het erover eens zijn dat op dit punt de spellingwijziging van 1994 is mislukt,” zegt Jan Renkema, tekstwetenshapper en schrijver van onder meer de Leidraad van het Groene Boekje uit 1995, in Onze Taal (2004: 312). Samengevat: het probleem zat in 1995. Toen is ons een slecht Groene Boekje opgedrongen en dat onverwerkte trauma  zit veel mensen nog steeds dwars. (Gert Meesters 2005: 113)
 
5.	ALTERNATIEVEN 

Het hoeft niet te verbazen dat er al snel reactie kwam op de de gebrekkige regeling voor de tussen-n. De alternatieve regelingen lieten dan ook niet lang op zich wachten. 

5.1.	Het Witte Boekje: vrijheid blijheid?
Het Witte boekje ontstond als populaire benaming voor de Spellingwijzer Onze Taal, die bedoeld was als correctie op het Groene Boekje van 1995, dat vol slordigheden en onvolledige regels stond.  De voorgestelde niet-officiële regeling lijkt helemaal anders. Het belangrijkste verschil is dat de spelling van de tussen-n vrijgelaten wordt: je spelt een -n- als je dat zelf wil. De makers vergelijken deze regeling met de bestaande regeling over de tussen-s. 
Als je iets beter kijkt, blijkt het voorstel van het Witte boekje echter veel weg te hebben van de regeling van 1954. Vlak na de vrijheidsregel worden immers enkele richtlijnen gegeven om een keuze te maken, die sterk doen denken aan de betekeniscriteria uit 1954. De vrijheid is dus maar schijn, omdat je je steeds de vraag moet stellen welk betekeniscriterium je gebruikt. Bovendien is het nog maar de vraag of we zitten te wachten op de vrijheid die het witte boekje ons biedt. De ervaring leert immers dat taalgebruikers vasthouden aan het principe van eenvormigheid, zeker als er geen degelijke argumenten te vinden zijn voor verschillende varianten. (Caluwé 2007: 75)
5.2.	Van Dale: 1 vuistregel
In de Van Dale Spellingsgids die bij de luxe-editie van de Grote Van Dale 2005 zat, formuleert Van Dale, naast de officiële regel een vuistregel voor de tussen-n, die “in de meeste gevallen een juist resultaat oplevert” (Van Dale Spelling 2005: 85): Het eerste deel van een samenstelling krijgt een vorm die het ook heeft als los woord. “De kracht van deze regel schuilt in z’n eenvoud. Hij is ook op een vormcriterium gebaseerd maar is veel transparanter.” (Caluwé 2007)  In de meeste gevallen functioneert de regel perfect: het is hondenhok (want *honde bestaat niet), het is aardbeienjam (want *aardbeie bestaat niet) daartegenover is het ook groentesoep (want groente bestaat op zich) en weidevogel (want weide bestaat op zich).
Helaas komt de vuistregel niet overeen met de officiële regel. Daarom maakt Van Dale een tweedeling op basis van betekenisonderscheid. De volgende woorden krijgen dus toch een tussen-n: een groep woorden die eindigt op -e en die een persoon aanduiden (ziekenhuis) en een groep zaaknamen die eindigen op -e en geen meervoud hebben op -s (zedenles). 
De vuistregel van Van Dale kan door slechts twee kleine ingrepen tot een officiële regel verheven worden. Voor de groep persoonsnamen op -e zou het toepassen van de vuistregel een te radicale wijziging van het woordbeeld betekenen. Deze categorie zou dan de enige uitzonderingsregel op basis van betekenis worden. De relatief kleine groep zaaknamen op -e en zonder meervoud op -s worden wel volgens de vuistregel gespeld. Het resultaat is dan een hoofdregel op basis van vorm en één simpele uitzonderingsregel op grond van betekenis. (Caluwé 2007: 101-102)
 
6.	BESLUIT: DE TOEKOMST VAN DE TUSSEN-N
Eens je je de vuistregel van Van Dale eigen hebt gemaakt, besef je des te meer hoe ingewikkeld onze huidige regeling voor de tussen-n wel is. Toch is het erg twijfelachtig of een alternatieve regeling voor de tussen-n een kans maakt in de volgende tienjaarlijkse update van de officiële spelling. Sinds de spellingheisa van 2005 en vooral van 1995, bestaat er een grote vrees om ook maar iets te veranderen. Het is dus afwachten of we ooit nog een beter systeem voor de tussen-n aangeboden krijgen. 
 
