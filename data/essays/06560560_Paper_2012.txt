Inleiding
“Nohh check die Mo Money daar, hij koopt elke week nieuwe patta’s! Zijn zakken puilen zeker uit met doekoe!
Die patta’s waren maar een hoenoe. Helemaal parra! Puree vet, alijs,geflipt! Ik heb vorige week ook nieuwe Nike Air Jeruzalems van de winkel geript.” (Bulté, 2008: 24)

Heb je hier niets van begrepen? Geen nood, dat is niet abnormaal. Het is vaak zelfs de bedoeling van jongerentaal dat buitenstaanders niet zonder enige inspanning kunnen luistervinken. Andere diverse verklaringen waarom jongeren een eigen taal ontwikkelen komen nog aan bod in deze paper. Maar de redenen achter het ontwikkelen van dit specifieke taaltje zijn niet het enige punt van discussie onder taalkundigen: de meest terugkomende vraag is namelijk of jongerentaal de taal verrijkt of juist verloedert. Maar alvorens we ons kunnen buigen over de culturele en maatschappelijke relevantie van jongerentaal, is het nodig om even in te zoomen op het ontstaan en de kenmerken van jongerentaal. Het schetsen van een algemeen kader van jongerentaal is namelijk een belangrijke voorwaarde alvorens men een uitspraak kan doen over de relevantie van deze taalvariëteit.

1. Het ontstaan van jongerentaal
Wanneer we ons toespitsen op het ontstaan van jongerentaal en welke gebeurtenissen de ontwikkeling hiervan hebben beïnvloed, komen we tot de conclusie dat het verschijnsel jongerentaal betrekkelijk nieuw is. Schrijver en taalkundige Wim Daniëls (2006) geeft hiervoor een verklaring: “tot het einde van de negentiende eeuw bestonden er simpelweg geen jongeren zoals wij ze nu kennen, er waren kinderen en volwassenen. Vanaf dat je de capaciteit had om te werken, was je niet langer een kind. Van jongerentaal was geen sprake.” (Daniëls, 2006: 53)                                                                                                                                                           Toch bestonden er in het verleden wel aanzetten tot de vorming van groepstalen voor de jeugd. “Zo is er van oudsher studententaal, waarvan het gebruik beperkt bleef tot een selecte en gesloten groep. Hetzelfde gold voor de jongere kostschoolmeisjestaal, die onder meer gekenmerkt werd door het gebruik van graadaanduidingen als mieters, reuze, enig en knal (bijvoorbeeld in knalfuif).” (Janssens & Marynissen, 2008: 217) Deze groepstalen werden echter alleen gesproken door jongeren die uit een welgesteld milieu kwamen. Van een ruime groep jongeren was dus absoluut geen sprake.
Maar geleidelijk aan waren er, buiten studenten en kostschoolmeisjes, ook andere groepen jongeren die zich manifesteerden. De samenstelling van deze groepen werd niet meer in zo’n sterke mate bepaald door achtergrond, zoals in het verleden het geval was. De diversiteit en grootte van de diverse groepen jongeren steeg want geleidelijk aan ging niet alleen de welgestelde, rijke jeugd een groepstaal ontwikkelen. De meest belangrijke gebeurtenissen die deze verschuiving illustreren vonden in de jaren zestig plaats. In deze tijd kwamen invloedrijke jeugdbewegingen op, zoals de anarchistisch geïnspireerde protestbeweging Provo. “De aanhangers van Provo bestonden voornamelijk uit  een mengeling van straatjeugd, die nozems werden genoemd, en meer artistieke studenten.   De jongeren streefden een niet-autoritaire maatschappij na en kwamen in opstand tegen het gezag en bepaalde maatschappelijke taboes (zoals seks en drugs).” (Janssens & Marynissen, 2008: 111)  Doordat ze zich sterk verbonden voelden als groep met een gemeenschappelijk doel, was het beschikken over  een eigen taalvariëteit belangrijk.                                                                                Ook de jeugdcultuur van de hippies eind jaren zestig heeft bijgedragen tot de ontwikkeling van jongerentaal. De hippies, een groep verbonden door idealen zoals het pacificisme, vrijheid en creativiteit, hadden een heel eigen jargon, doorspekt met woorden zoals birdie, weet je wel en freaken. 
Bovendien is de toenemende invloed van externe factoren zoals de consumptiemaatschappij en de internationalisering ook niet te onderschatten. Jongeren maakten kennis met allerhande soorten muziekstijlen zoals rock ‘n’ roll, pop en hiphop en gingen zich meer en meer identificeren met bepaalde stromingen.  Ook ondernemingen zagen in de jongeren een nieuwe, hippe doelgroep met een aparte interesse voor muziek, vrijtijdsbesteding en kleding. Dit alles heeft wel degelijk zijn effect gehad op jongerentaal. Jongeren wilden zich onderscheiden van volwassenen maar vooral van andere groepen die er een variante stijl op nahielden. Dit deden ze niet alleen door het ontwikkelen van een eigen levenswijze en het dragen van bepaalde kleding maar ook door taal als identiteitsmarker te gebruiken. Door een eigen taalvariëteit te hanteren, bevestigen ze de band tussen de groepsleden en markeren ze de verschillen met andere groepen.
Maar in het algemeen waren jongeren in het verleden toch nog niet voldoende lang en intensief genoeg bij elkaar om tot een eigen groepstaal te komen. De échte impuls voor de jongerentaal was de verlenging van de leerplicht. Rond 1983-1985 moesten jongeren in zowel België en Nederland ten minste tot hun 16 jaar naar school gaan.             
De middelbare school ontpopte zich als het ware tot een sociale habitat voor jongeren. “De jongeren blijven nu zo lang bij elkaar dat er in hun midden, binnen de zogenoemde peergroup van gelijkgezinde leeftijdgenoten, eigen taalvormen kunnen ontstaan.” (Janssens & Marynissen, 2008: 217) Jongerentaal ontwikkelde zich vanaf toen razendsnel.                       Talrijke technische innovaties en de opkomst van digitale media- met als meest significante voorbeelden de mobiele telefoon en internet-hebben eveneens ervoor gezorgd dat de geschreven variant van jongerentaal is gaan opbloeien. Vandaag de dag zijn jongeren bijna vastgeroest aan hun gsm en toetsenbord, waar ze er op los sms’en, chatten en bloggen. 
2. De algemene kenmerken van jongerentaal
Hoewel velen wel een vaag idee hebben van wat bedoeld wordt met ‘jongerentaal’-een soort van trendy geheim taaltje dat jongeren gebruiken om met elkaar te communiceren- is het geven van een allesomvattende definitie van ‘jongerentaal’ niet zo eenvoudig als het lijkt. Een zeer algemene omschrijving zou zijn: “woorden en formuleringen die in het taalgebruik van volwassenen niet of in mindere mate voorkomen” (Vandekerckhove & Van Rooy, 2005: 32) Maar hoe typeert men dat eigen taaltje dan? En is er een duidelijk zichtbare taalgrens tussen jongeren en volwassenen? 
“Het taalonderzoek vertoont vaak nog een grote lacune op het vlak van studies naar jongerentaal” (Gijsel, 2000: 85): de beschikbaarheid van bronnen is laag omdat het een relatief nieuw verschijnsel is. Dit lijkt misschien vreemd, want het is natuurlijk niet nieuw dat groepen mensen met gemeenschappelijke kenmerken, activiteiten, belangen en waarden eigen taalvariëteiten ontwikkelen. “Deze groepstalen of sociolecten hangen samen met sociologische categorieën zoals sociale klasse, beroep, etnische groep of met biologisch bepaalde categorieën die sociologische consequenties hebben, zoals sekse- en leeftijdsverschillen.” (Janssens & Marynissen, 2008: 204) Jongerentaal is dus te categoriseren onder taalvariëteiten die samenhangen met leeftijd.                                                                  Het fenomeen van jongeren die een eigen groepstaal gebruiken is op zich dus niet significant, maar er bestaat op één punt een belangrijk verschil. “Terwijl de meeste groepstalen een zekere continuïteit vertonen, is jongerentaal juist sterk veranderlijk.” (Van Wijk & Den Ouden, 2006: 195) Kortom, net zoals andere taalvariëteiten bevat jongerentaal veel regionale en sociale verschillen maar hetgeen wat deze taal echt onderscheidt van alle andere subtalen is de extreme vluchtigheid van het karakteristieke taalgebruik. (Gijsel, 2000: 85) 
Het ene woord is al ‘out’ in bepaalde sociale kringen voordat het nog maar de kans heeft gekregen om zich voldoende in te bedden in het lexicon. Dit veranderlijk karakter wordt vaak beschouwd als een van de grootste problemen waarmee de onderzoekers  geconfronteerd worden. 
Als taalkundigen dan toch de uitdaging aangaan om zich te buigen over dit hippe taalfenomeen, dan doen ze dat doorgaans op basis van observaties van gesprekken tussen jongeren. Een andere mogelijkheid is dat jongeren zelf actief mogen meewerken, door bijvoorbeeld een woordenboekje aan te leggen met uitdrukkingen die ze zelf bestempelen als ‘typische’ jongerenwoordenschat. (Kuppens & De Houwer, 2006: 6)                                  Door middel van een groot corpus samen te stellen hebben taalkundigen hieruit toch enkele algemene kenmerken kunnen deduceren. Zo vallen op vlak van thematiek, spelling en woordgebruik wel enkele dingen op. (Kuppens & De Houwer, 2006: 7-8)                                     
Uit onderzoek blijkt bijvoorbeeld dat bepaalde zeer sterk domineren in de spreek-en schrijftaal van jongeren. Deze thema’s uiten zich door de betekenissen die de woorden van de jeugd uitdrukken.                                                                                                                            Er zijn bijvoorbeeld vele adjectieven en uitdrukkingen waarmee jongeren hun voorkeur en afkeuring uitdrukken (zalig, bangelijk, de max, resp. goor, marginaal, freaky). Ook uitdrukkingen van verbazing en verontwaardiging (Oh my God, echt ofwa, what the f*ck) en benamingen voor ongewenst sociaal gedrag zoals strever, showtrien, asso zijn talrijk, net zoals woorden die met lifestyle en subculturen te maken hebben (marina, gabber, hiphoppen)                                                                                                                          Daarnaast houden heel wat onderzochte items verband met roken, drugs en drank (paffen, fakkeltje, bollen pakken ‘drugs nemen’, booze, trippen, klinken ‘zuipen, drinken’), seksualiteit en relaties (bv. iemand scharen ‘iemand proberen te versieren’, lebberen/sleuren ‘(tong)zoenen’, poppeke, sjoeke)                                                                                                  Maar misschien het meest opvallende is het grote aantal scheldnamen en beledigende uitroepen of bevelen. De scheldwoorden hebben vaak betrekking op uiterlijke kenmerken zoals stekkepoot, papzak en seksuele geaardheid (faggot, pedo). Scheldwoorden hebben ook erg vaak een seksuele connotatie (stinkfoef, schapeneuker) Bij beledigingen is het gebruik van uitdrukkingen zoals bol af, kop dicht en skiptem frequent. (Kuppens & De Houwer, 2006: 8)        
                                                     
Buiten thema’s die men kan afleiden door de betekenis van woorden te analyseren, verraadt de woordenschat op zich ook heel wat.                                                                                                             Van Wijk en Den Ouden (2006) delen terugkerende kenmerken van geschreven jongerentaal in verschillende groepen in, met als belangrijke groep woordgebruik en woordkeuze. De veranderingen op het gebied van woordgebruik op basis van betekenis en vorm kunnen op drie manieren tot stand komen. De betekenis van een woord kan bijvoorbeeld verruimd worden (vet is niet alleen ‘dik’ maar ook ‘goed’). Ten tweede is er een sterke invloed van vreemde talen op het vlak van woordkeuze. Woorden gebruiken uit het Engels of Frans dragen bij tot een hip imago en een internationale profilering. Leenwoorden kunnen ongewijzigd worden overgenomen (chillen, creepy, nerd) maar er zijn ook heel wat nieuwe verbasteringen terug te vinden. “Zo betekent gebouteilled zijn ‘gebuisd zijn’ (of ‘geflest’, vandaar de verbastering van bouteille). Ook het woord alijs, wat ‘zalig, op ’t gemak’ betekent, is een verbastering van het Franse à l’aise).” (Vandekerckhove & Van Rooy, 2005: 31) Andere voorbeelden van aanpassingen van het leenwoord zijn chatten en zappen. (Van Wijk & Den Ouden, 2006: 195-196)                                                                                                                                  Vaak wordt  ook het gebruik van dialectwoorden gecategoriseerd onder een kenmerk van jongerentaal. Dit is wel zo, maar toch moet er de nodige nuancering bij gemaakt worden. Indien men voortgaat op de definitie dat jongerentaal de taal is die zich onderscheidt van volwassentaal (Vandekerckhove & Van Rooy, 2005: 32) zou het gebruik van dialect geen  specifiek kenmerk zijn van jongerentaal, aangezien dialect dikwijls geassocieerd wordt met de oudere generatie en het vaak gaat om woorden die al tientallen jaren gebruikt worden zoals zwaanzen en nonde-doeme. (Kuppens & De Houwer, 2006: 7-8)  
Ten slotte zijn er ook terugkerende kenmerken te vinden in de schrijfwijze van jongerenwoorden. Wijzingen van de schrijfwijze zijn onder te verdelen in twee groepen: de ene groep bevat woorden die veranderd worden op basis van hun uitspraak en in de andere groep zitten woorden die gewijzigd worden op basis van hun spelling.                                         Bij de nieuwigheden op basis van uitspraak heb je het fenomeen van de verklanking, ofwel het fonetische uitschrijven van woorden (maarruh, luf joe toew, nouw issut nie meer leuk) en het herhalen van letters, wat flooding wordt genoemd (hou u bakkesss, kan iemand mij helpen pliezzz). (Van Wijk en Den Ouden, 2006: 195-196)             

 Bij woorden die veranderd worden op basis van hun spelling is er een belangrijk fenomeen vast te stellen. Er woedt namelijk een grote spellingsrebellie, een fenomeen waarbij jongeren vaak zeer bewust een alternatieve of afwijkende spelling hanteren. Dit kan gebeuren in diverse gradaties: jongeren gaan een spel aan met de gangbare spelling en gaan woorden afkorten volgens hun eigen regels of zelfs sommige letters volledig weglaten. Of ze gaan woorden neerschrijven met een spelling die als ‘fout’ gezien wordt in de officiële standaardspelling. Een mogelijke reden hiervoor is dat spellingsregels de gedroomde voorschriften zijn om tegen te rebelleren aangezien ze een grote mate van standaardisering en regulering vertonen en bovendien  opgelegd zijn door de volwassenenwereld. Een bravere verklaring voor de speling rebellion luidt dat het hier gewoonweg gaat om een creatieve uitlaatklep van  jongeren. (Kuppens & De Houwer, 2006: 7) Maar dit impliceert niet automatisch dat de  spellingsrebellie volledig willekeurig gebeurt: veranderingen op basis van spelling vertonen zich aan de hand van drie belangrijke fenomenen.  Deze zijn het indikken (suc6, w8, 4& ‘vieren’, btj ‘beetje’), het weglaten van klinkers of hele stukken zin (lkkr ‘lekker’, ff  ‘even’, olm ‘ouder leest mee’, wb ‘welcome back’, vlekje ‘veel liefs en kusje’) en tenslotte het schenden van de spelling (tog, nix, eiglek, thanx). (Van Wijk & Den Ouden, 2006: 195-196)    
Kortom, uit observatie van jongerentaal in zijn geschreven en gesproken variant blijkt dat er overkoepelende, dominante thema’s aanwezig zijn in jongerentaal en dat er vaak terugkerende kenmerken opduiken op het gebied van woordgebruik en schrijfwijze.                                             Het is dus wel degelijk in bepaalde mate mogelijk om een greep te krijgen op het vluchtige karakter van jongerentaal.
 3. De functie van jongerentaal
Een vaak voorkomende vraag is: waarom hanteren jongeren een eigen sociolect? Op deze vraag zijn vele potentiële antwoorden te geven, maar de allerbelangrijkste functies zijn het construeren van een identiteit, zichzelf onderscheiden  van de oudere generatie, het afspiegelen van wat er leeft in de groep en ten slotte is jongerentaal voor velen een creatieve uitlaatklep.
Taalkundige Liesbeth Gijsel (2000) baseert zich voornamelijk op de psychologie van jongeren en verklaart de motivatie van jongeren als volgt: “In de puberteit ondergaan jongeren een identiteitscrisis. 
In hun zoektocht naar eigenheid vinden adolescenten aansluiting bij groepjes leeftijdsgenoten, waar een wederzijdse invloed op het gebied van kleding, muziek, lifestyle en taalgebruik ontstaat.” (Gijsel, 2000: 83) Jongerentaal weerspiegelt dus de groepsidentiteit, een fenomeen dat niet uniek is: taal als identiteitsmarker komt voor in alle talen en subtalen, zoals groepstalen of sociolecten en diverse regiolecten en dialecten.    
Een andere functie van jongerentaal die sterk gelinkt is aan de hierboven vermelde functie van identiteitsconstructie, is de wens om zich te onderscheiden van de oudere generatie. Jongeren in de puberteit ondergaan een fase van zelfbewustwording en persoonlijkheidsvorming. Hierdoor gaan ze sterk hun individuele vrijheid en eigenheid onderstrepen en dit kan resulteren in rebelleren tegen de oudere generatie. Een mooi voorbeeld hiervan is het gedrag van de jongeren in de jaren zestig. In deze periode was een complete generatiekloof een feit. “Jongeren keurden massaal de traditionele denkbeelden van de oudere generatie af en binnen enkele jaren veranderde Nederland van een gelovige en morele natie in
een land met ongekende vrijheden op het terrein van seksualiteit en het gebruik van
geestverruimende middelen. Jongeren kozen vrije tijd boven hard werken. Ze
bouwden een tegencultuur op die alles verwierp waar hun ouders altijd voor hadden
gestaan… Het enthousiasme onder de jeugd in die tijd was zo groot, dat kan worden
gesproken van een ware jeugdcultuur. Deze stond tegenover de cultuur van
volwassenen. Het jong-zijn had een sterkere band tot gevolg dan het geloof of de
sociale klasse tot dan toe gehad had.” (Coolen, Duynstée & Piek, 2002: 6) 
Maar misschien wel de meest opmerkelijke rol van jongerentaal is dat het taalgebruik aangeeft wat er leeft bij jongeren. Jongerentaal, net zoals vele soorten groepstalen, is deels een afspiegeling van de samenleving.                                                                                       Wanneer we de dominante thema’s zoals agressie, drugs, drank, seksualiteit,.. van jongerentaal onder de loep nemen dan komen we heel wat te weten over dingen waar jongeren in het algemeen veel of juist geen belang aan hechten. Het is bijvoorbeeld stoer om dronken te zijn en een powerpiet te roken. Bovendien zijn het aantal termen die naar seksualiteit, uiterlijk en relaties verwijzen ook opmerkelijk gestegen in de loop van de geschiedenis van jongerentaal. En het veelvuldig gebruik van woorden zoals boeiuh en chillen kan duiden op onverschilligheid, zowel in de directe leefwereld als op het gebied van politiek en milieu. (Daniëls, 2007: 21) Een belangrijke opmerking hierbij is wel dat dit een zeer ruwe en veralgemenende karakterisering is, die weinig uitdrukking van individualiteit duldt.     
Tot slot is het vaak zo dat jongeren bewust met taal spelen. Jongerentaal als belangrijke creatieve uitlaatklep voor de jeugd is dan ook de vierde functie. “Jongerentaal is veel meer  dan een verzameling scheldwoorden, dialectwoorden en seksuele toespelingen. Veel meer dan de relatief hoge frequentie van deze laatste woordtypes valt de grote creatieve en vernieuwende kracht op, die naar voren komt als een rijke mix & match van verschillende en uiteenlopende invloeden en inspiratiebronnen: vreemde talen, chat- en sms-taal, dialecten, etcetera.” (Kuppens & De Houwer, 2006: 9) Jongeren geven graag dat extra  persoonlijke tintje aan hun taal door middel van diverse spielerei toe te passen op hun taaluitingen.
5. Verhouding tussen jongerentaal en taalverloedering
Over de stelling ‘Jongerentaal staat gelijk aan taalverloedering’ zijn al heel wat standpunten ingenomen, zowel negatief als positief. Leerkrachten klagen bijvoorbeeld dat de spellingvaardigheid van jongeren aanzienlijk daalt omdat ze geen onderscheid meer kunnen maken tussen het chat- en smswereldje en de realiteit, waar algemene grammatica-regels moeten worden toegepast. Wim Daniëls en enkele andere taalkundigen (2006) gaan hier echter niet mee akkoord: “de angst voor taalverloedering is in de meeste gevallen ongegrond, aangezien jongeren zonder enige moeite kunnen overschakelen naar Standaardnederlands in bijvoorbeeld een schriftelijk proefwerk.” Jongeren zijn dus perfect in staat om aan codeswitching te doen. Soms is het echter wel zo dat “bepaald woordgebruik al in grote mate gestandariseerd is en dat jongeren geen verschil meer zien met het Standaardnederlands. Maar toch is dit nog altijd geen bewijs van taalverarming, want jongeren zijn voortdurend doelbewust bezig met taal.”                                                                                                                         Bovendien wordt er geconstateerd dat taalgebruik in het algemeen, dus ook bij volwassenen, informeler wordt. (Roos, 2006: 194)               
Een ander argument dat vaak naar voren wordt gebracht betreft het clichébeeld dat de meeste volwassenen over jongerentaal hebben. Ze vinden jongerentaal geheimzinnig en het is bovendien een onbeschaafde taal die louter verwijst naar drugs, drank en vuile manieren. De algemene thematiek aanwezig in jongerentaal bevestigt dit grotendeels, maar de taal is veel meer dan dat alleen: het gaat bijna altijd om de creatie van een heel eigen jargon dat vaak doelbewust gemanipuleerd wordt. (Kuppens & De Houwer, 2006: 6)                                                                                                                                            Ten slotte weerspiegelt jongerentaal de rijkdom, veelvormigheid en voortdurende verandering van taal en dit maakt taal nu net zo boeiend. 
6. Besluit
Jongerentaal is zonder twijfel een aparte groepstaal. In tegenstelling tot andere groepstalen zoals bijvoorbeeld vaktalen, bezigheidstalen (talen die samenhangen met liefhebberijen, hobby’s en sporten) en taalvariëteiten die samenhangen met een etnische groep is jongerentaal zich pas echt beginnen te ontwikkelen in de jaren tachtig, door de verlenging van de leerplicht. Jongerentaal als relatief nieuw verschijnsel kenmerkt zich op het eerste zicht vooral door zijn grillig karakter. Er heerst een grote wispelturigheid op vlak van het gebruik van woorden en er lijkt geen systematiek in het taaltje te zitten. Toch is jongerentaal de moeite waard om te bestuderen. “Uit onderzoek van jongerentaal in zijn geschreven en gesproken variant wordt duidelijk dat jongerentaal toch niet zo gevarieerd is als vaak wordt aangenomen. Een aantal mechanismen blijken vaste waarden te zijn in de jongerentaal.” (Gijsel, 2000: 85) Specifieke formuleringen getuigen van een enorme rijkdom aan variaties in semantiek, syntaxis en morfologie. Jongerentaal is creatief en verfrissend: het is een taal die zichzelf voortdurend vernieuwd en aanpast aan de samenleving. En deze dynamiek is wat  jongerentaal nu juist maatschappelijk relevant maakt.
