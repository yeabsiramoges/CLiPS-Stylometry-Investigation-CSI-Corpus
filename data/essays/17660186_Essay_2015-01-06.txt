Iedereen automatisch geregistreerd als donor, of toch liever keuzemogelijkheid?
België, koploper op het gebied van orgaandonatie. Iets waar we trots op mogen zijn. Sinds 2003 hebben orgaandonoren het sterftecijfer op wachtlijsten laten dalen met 13%. Het aantal Belgen dat zijn organen doneert, is dan ook toegenomen met 50%. In vergelijking met Nederland zijn dit hoge cijfers. De oorzaak hiervan? Wel,  Nederlanders moeten zich vooraf registreren als orgaandonor. In België ben je het automatisch en kan je, indien gewenst, bezwaar indienen bij de gemeente. Zou Nederland beter een voorbeeld kunnen nemen aan ons beleid of toch maar niet?
Waarom België behoort tot een van de koplopers in orgaandonatie is vrij logisch. Sinds 2003 zijn er verschillende sensibilisatiecampagnes georganiseerd en die hebben duidelijk hun vruchten geworpen. Dankzij onze wetgeving, waar je automatisch orgaandonor bent als je geen bezwaar indient, en de vele inspanningen die geleverd zijn, hebben in 2013 ongeveer 411 mensen hun organen afgestaan. Dit is een stijging van 50% in vergelijking met 2003. Zo'n 1100 stonden in 2013 ingeschreven op de wachtlijst voor orgaandonatie. Als je weet dat één orgaandonor een nieuw leven kan bieden aan ongeveer 8 personen. Wel, dan moet Nederland ons beleid toch eens dringend overwegen.
Per jaar wachten in Nederland zo'n 1200 personen met goede moed op een nieuw orgaan. Of ze een orgaantransplantie zullen ondergaan valt met spanning af te wachten. Helaas sterven er jaarlijk ongeveer 150 mensen op de wachtlijst. Een groot verlies voor zijn of haar familie en nabestaanden. 
Er bestaat geen twijfel dat er in België meer orgaandonors zijn dankzij het beleid van automatische registratie.  Maar hoe belangrijk zijn orgaandonors eigenlijk? Om donor te zijn moet je aan bepaalde voorwaarden voldoen: je moet medisch in orde zijn en je moet ook overlijden in het ziekenhuis. Niet iedereen is dus geschikt als orgaandonor. Net daarom  is het uitermate belangrijk dat zo veel mogelijk mensen geregistreerd zijn. In België gebeurt dit automatisch en in Nederland helaas (nog) niet. Waarschijnlijk zijn er verschillende Nederlanders die geen bezwaar hebben om organen te doneren, maar ze zullen nooit de tijd of moeite nemen zich te registreren. Als overheid is het dan belangrijk te beseffen dat 8 Nederlanders gered hadden kunnen worden.
Bovendien zorg je er als orgaandonor voor dat je nabestaanden geen moelijke beslissing moeten maken bij je overlijden. Zij zijn op zulke momenten zeer emotioneel en nemen dan liever geen keuzes omtrent orgaandonatie. Sommige vinden dan weer dat nabestaanden niet genoeg tijd krijgen om afscheid van je te nemen, maar je bespaart hen tenminste wel een moeilijke beslissing op een onaangenaam moment. In Nederland zal de vraag wel gesteld worden aan de familie bij overlijden, wat niet altijd even gemakkelijk is. Op zulke momenten neem je liever afscheid van je dierbare in plaats van overwegingen te moeten maken omtrent orgaandonatie. 
Daarnaast verloopt de toewijzing van organen gerechtvaardigd. Het is vanzelfsprekend dat mensen met een dringende aandoening als eerste recht hebben op een orgaan, maar er wordt ook rekening gehouden met risicopatiënten. Zolang je niet afgekickt bent van verslavende middelen zoals alcohol, drugs, sigaretten,... word je niet geplaatst op de wachtlijst. Dit impliceert dat risicopatiënten worden gemotiveerd hun verslaving te bedwingen. 
Toch is niet iedereen overtuigd. Aanhangers van het Nederlandse registratiesysteem zijn van mening dat iedereen vrij is te kiezen of ze orgaandonor worden of niet. Zij vinden dat het systeem in België dit beperkt. Door automatisch geregistreerd te worden als orgaandonor wordt er een keuze voor je gemaakt waar je zelf geen invloed op hebt. Persoonlijk ben ik het hier niet mee eens. De beslissing wordt in België automatisch gemaakt, maar je hebt altijd het recht bezwaar in te dienen dus uiteindelijk wordt je vrijheid niet beperkt. 
Het zou een stap vooruit zijn als Nederland zijn inwoners automatisch registreert als orgaandonor. Jaarlijks sterven 112 mensen in Nederland omdat er geen orgaan tijdig beschikbaar was. Nederland kan het aantal orgaandonors drastisch verhogen als het zijn registratiesysteem afschaft. Het mooiste geschenk wat een mens aan een ander mens kan geven is het leven. Als orgaandonor krijg je de kans 8 mensen een leven te schenken. Ik hoop dan ook oprecht dat Nederland spoedig een automatisch registratiesysteem zal overwegen. 
