In mijn vriendenkring sta ik bekend als feministe. Ik vind dat absoluut niet iets om mij voor te schamen, integendeel. Voor mij is iedereen gelijk en ik ben niet bang om die mening in niet mis te verstane woorden te delen met de rest van de wereld. Dat er na een halve eeuw vrouwenemancipatie in Nederland nog altijd heel veel ongelijkheid op de werkvloer is, stuit mij dan ook enorm tegen de borst. Vrouwen verdienen in dezelfde functie 15% minder dan hun mannelijke collega's en 80% van de werkende vrouwen werkt parttime, voornamelijk ten behoeve van het gezin, tegenover slechts 20% van de mannen. Toch is door verschillende onderzoeken aangetoond dat gemengde besturen beter presteren dan besturen waarin voornamelijk mannen of vrouwen zitten. Dát er meer vrouwen aan de top moeten komen, staat buiten kijf. De vraag is alleen: hoe gaan we daar voor zorgen?
De eerste vraag die ongetwijfeld opkomt, is: zijn die vrouwen er wel? Zijn er wel voldoende topvrouwen om bijvoorbeeld 40% van alle besturen uit vrouwen te laten bestaan, zoals soms wordt voorgesteld. Het antwoord is eenduidig en simpel: ja. Al jarenlang studeren aan VWO-scholen, hogescholen en universiteiten meer meisjes af dan jongens. Het is daarom extra vreemd dat deze beweging zich niet doorzet op de arbeidsmarkt. 
Om dat nu wel voor elkaar te krijgen is in de eerste plaats een verandering in ons denken nodig. Wij schijnen om de een of andere reden te denken dat enkel mensen die fulltime werken een topbaan verdienen. Waarom? Het aantal uren dat iemand wil werken, zegt absoluut niets over de bekwaamheid van de persoon in kwestie.  Er is geen steekhoudend argument te bedenken op grond waarvan men kan stellen dat een parttime werkende minder goed presteert dan een werknemer die fulltime op kantoor is. Juist wanneer twee ouders hun kind zonder blikken of blozen vijf of zes dagen per week naar de crèche brengen, is er vermoedelijk iets mis met hun verantwoordelijkheidsgevoel. In Scandinavië, waar ze qua vrouwenemancipatie op de werkvloer ver voorliggen op de rest van Europa, kunnen mannen en vrouwen die deeltijds werken al jarenlang volop meedraaien aan de top van de arbeidsmarkt. Dat systeem werkt uitstekend en het percentage vrouwen in hoge functies is bij onze noorderburen aanzienlijk hoger dan bij ons. 
Daarbij moeten de sollicitatieprocedures objectiever. Recent onderzoek heeft uitgewezen dat een CV of sollicitatiebrief van een man positiever wordt beoordeeld dan exact dezelfde CV of brief waar een vrouwennaam onder staat. Dat dit in onze geciviliseerde en geëmancipeerde samenleving nog mogelijk is, is natuurlijk absurd. Daarom moet er objectief toezicht komen op de sollicatatieprocedure. Ook moet er in bepaalde gevallen positief gediscrimineerd kunnen worden. Wanneer er sprake is van gelijke geschiktheid tussen een mannelijke en een vrouwelijke kandidaat moet er voor de vrouw gekozen worden. Let wel: wanneer de man aantoonbaar een betere kandidaat voor de functie is, moet hij uiteraard de baan krijgen. 
Ten slotte moet de kinderopvang in Nederland beter en goedkoper georganiseerd worden. Veel vrouwen komen niet in de topfuncties terecht, omdat het haast onmogelijk te combineren is met een gezin. Maar geen nood, onze Scandinavische vrienden hebben ook voor dit probleem al een oplossing gevonden. In de Noord-Europese landen worden crèches gesubsidieerd door de overheid. Daarnaast bieden sommige bedrijven een interne crèche aan. Dan brengt moeder haar kind naar de opvang op de begane grond en werkt ze zelf op de zesde etage. In de lunchpauze kan ze even gaan kijken hoe het met haar spruit gaat en hem zonodig borstvoeding geven, waarna ze weer opstijgt naar de zesde verdieping om verder te werken. Vermoedelijk zal dit systeem de prestaties alleen maar bevorderen en de sfeer op de werkvloer verbeteren, een win-winsituatie dus. Bovendien voorkomt dit de stress die het halen en brengen van kinderen van en naar de crèche met zich mee brengt. Door files te laat komen op je werk, of op de kinderopvang, omdat je moest overwerken, mensen op je laten wachten en het bijbehorende schuldgevoel. Als het kantoor en de crèche in hetzelfde gebouw zitten, zullen al deze problemen verleden tijd zijn. 
Om te zorgen dat meer vrouwen topfuncties gaan vervullen, moeten we dus vooral de mentaliteit en de kinderopvang aanpakken. Het instellen van quota is een goed middel om bedrijven te dwingen meer vrouwen op te nemen in bestuursfuncties. Het zal het begin zijn van een omwenteling in de samenleving, die een einde zal maken aan discriminatie en ongelijkheid op de werkvloer. En tot die tijd draag ik met trots de boodschap van Femkes Feministische Furie uit. 