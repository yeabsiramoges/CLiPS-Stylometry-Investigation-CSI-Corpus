Met de federale verkiezingen net achter ons, zitten de politieke standpunten nog vers in ons geheugen. Een van de vele twistpunten is de uitkering die werklozen genieten bij een langdurige werkloosheid. Noodzakelijk of eerder aanzetten tot misbruik? De meningen zijn verdeeld. 
België kent een hoge werkloosheidsgraad. In ons land is 8% van de beroepsbevolking werkloos. Veel mensen die behoren tot het arbeidspotentieel van de bevolking zijn niet aan het werk. Soms kunnen deze potentiële werkkrachten geen vacature opvullen omdat ze onbekwaam zijn, maar in vele gevallen willen ze gewoon niet werken. Het verschil tussen een loon en een werkloosheidsuitkering is veel te klein. Veel werklozen redeneren als volgt: "Waarom zou ik werken, als ik met thuisblijven bijna evenveel geld binnenkrijg?". Er is dus een grotere motivatie nodig om meer mensen aan het werk te zetten. 
Op sympathie van de werkende bevolking moeten deze werklozen niet rekenen. Slechts vier procent van de Vlamingen vindt dat er meer solidariteit moet zijn in de maatschappij. Daarentegen gaat 74% akkoord met het feit dat het misbruik van bepaalde werklozen de sociale zekerheid bedreigt. 4.524.000 Belgische inwoners zijn actief op de arbeidsmarkt. Het totaal aantal werklozen dat een uitkering ontvangt van de Rijksdienst voor Arbeidsuitkering bedroeg vorig jaar 651.059. België zit dus zeker met een probleem. Personen die het meeste risico lopen zijn mannen. Uit statistieken blijkt dat vrouwen minder aanwezig zijn in het werkloosheidspercentage. Opmerkelijk is dat de werkloosheid bij het mannelijke deel van de bevolking twee keer sneller stijgt dan bij het vrouwelijke deel. Dit kan te maken hebben met de groeiende zorgsector waarin veel vrouwen tewerkgesteld zijn. Mannen hebben daarbovenop ook meer jobs in de sectoren waar het al een tijdje niet goed gaat. Dit zijn vaak de bedrijven die kiezen om Belgische vestigingen te sluiten en aan delokalisatie te doen. Ook jongeren bevinden zich in de gevarenzone. De Belgische jeugdwerkloosheid bedraagt net geen 20%. Een mogelijke reden kan zijn dat jongeren tegenwoordig langer studeren en hogere diploma's behalen. Bijgevolg vinden ze geen werk dat hun kwaliteiten volledig benut. Ze kiezen er dan maar voor om werkloos te blijven tot ze de job van hun dromen gevonden hebben. Een andere mogelijkheid is dat jongeren vandaag de dag  op regelmatige basis van job willen veranderen. Daarbij vergeten sommigen dat een nieuwe betrekking vinden meestal wel wat tijd kost, waardoor ook deze mensen tot de werkloosheid gerekend worden. 
Met deze cijfers voldoen we helemaal nog niet aan de norm die de Europese Unie ons oplegt. De Europese werkgelegenheidsdoelstelling voor 20- tot 64-jarigen werd vastgelegd op 75%. Het werkgelegenheidspercentage voor België bedraagt slecht 67,2%. Op zich niet zo'n slecht cijfer. Maar we hebben het doel nog niet bereikt. Hierbij mogen we zeker niet vergeten dat onze maatschappij te maken heeft met een steeds duurder wordende vergrijzing. Er gaan naast de werkloosheidsuitkeringen ook grote bedragen naar het financieren van gepensioneerden. Deze geldsommen moeten betaald worden door de actieve bevolking, dus hebben we er allemaal baat bij als er meer werklozen actief worden op de arbeidsmarkt. 
Op politiek vlak zijn de partijen het helemaal niet eens over een mogelijk beperking van de werkloosheidsuitkering. Tijdens de debatten werd duidelijk dat dit onderwerp tot hevige discussie kan leiden. Vooral de linkse bewegingen zijn tegen het beperken. Groen! wil welvaartsvaste uitkeringen die zorgen dat elke inwoner op zeker niveau kan deelnemen aan het maatschappelijke leven. Ook SP.A biedt tegenstand. Zij willen liever de werkloosheid beperken in plaats van de uitkering zelf. Ze gaan er wel mee akkoord dat een werkloze mag geschorst worden als deze werk weigert. De partijen die zich meer in het centrum bevinden nemen een neutraler standpunt in . CD&V wil de uitkeringen sneller laten afnemen, maar dit moet wel in combinatie gebeuren met begeleiding van de overheid. Maar volgens Open VLD zou het beter zijn om de uitkeringen de eerste maanden te vehogen. Naarmate iemand langer werkloos is, zouden de uitkeringen dan moeten dalen. De rechtse partijen vinden een beperking een goede zaak. N-VA vindt dat er een verband moet zijn tussen krijgen en werken. Wie niet werkt, krijgt ook niets. De partij vindt het ook noodzakelijk dat werklozen betere begeleiding krijgen. Maar wie een passende job toegewezen krijgt en deze weigert, verliest ook zijn recht op een werkloosheidsuitkering. Vlaams Belang ziet een sanctiebeleid als enige mogelijkheid voor mensen die niet willen werken. 

Welke partijen er de regering zullen vormen is nog niet duidelijk. Eén ding is zeker: er moet iets gedaan worden aan de hoge werkloosheidsuitgaven. Indien er geen rekening wordt gehouden met de hoge werkloosheid en bijhorende uitkeringen, dreigt ons land te breken onder de kosten. Iedereen heeft baat bij een samenleving waar zoveel mogelijk mensen actief zijn. De enige tegenstanders zullen waarschijnlijk de profiteurs zijn, die krijgen zonder te werken een gemakkelijkere manier van leven vinden. 
