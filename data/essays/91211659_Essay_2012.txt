Verknallen reclameboodschappen ons kijkplezier?

Reclame op de televisie is vaak vreselijk vervelend. Iedereen heeft het al wel eens meegemaakt: op het cruciale moment in je favoriete programma of een spannende film springt er plots een reclamescherm tevoorschijn. Storend, maar helaas ook noodzakelijk: zonder reclame zouden de tv-zenders niet kunnen overleven.

Tv-zenders halen namelijk het grootste deel van hun inkomsten, om niet te zeggen allemaal, uit de verkoop van reclameblokken. Zonder reclame zou de commerciële televisie niet kunnen overleven. De aankoop van programma's -de term zegt het al- kost alleen maar geld, en voorlopig betaal je nog niet voor elk programma of elke zender die wil bekijken. Wat je al betaalt voor het gebruik van je tv, gaat ook niet naar de commerciële zenders, maar naar de belastingen of de kabelmaatschappij. De standaard reclameboodschappen zijn dus een noodzakelijk kwaad. De meeste mensen zijn zich hier wel van bewust, en zitten de verplichte pauze gelaten uit. Deze tussenfilpjes zijn ook zo kwaad nog niet; op sommige momenten zijn ze hinderlijk, maar soms creeëren ze zelfs onverwachte cliffhangers. Met sommige filmpjes kan er zelfs nog gelachen worden; omdat ze gewoon goed gemaakt zijn, zoals bijvoorbeeld de meeste Coca-Cola reclame -of omdat ze zo slecht zijn dat het weer grappig wordt, wat hier in Vlaanderen ook al wel eens voorkomt.

Dit laatste probleem wordt waarschijnlijk veroorzaakt door het feit dat er steeds meer kleinere, Belgische bedrijven op tv reclame maken. Op zich is daar niets verkeerd aan; het is nu eenmaal een gedroomd medium om veel mensen tegelijk te bereiken. Het grote probleem met deze filmpjes is dat wanneer zo'n bedrijf de zendtijd betaald heeft, het budget al grotendeels op lijkt te zijn. In tegenstelling tot low-bugdet films, die zich vaak ontpoppen tot alternatieve en arthouse, schijnen reclamemakers met een krap budget alleen nog in staat tot half werk. Resultaat: slecht gemaakte, amateuristisch ogende en vaak ook ronduit irritante filmpjes. Dat niet idereen miljoenencampagnes kan laten uitwerken, zoals multinationals als Coca-Cola, Nescafé of Ola dat kunnen, is niet meer dan logisch. Dit zou echter geen excuus mogen zijn voor het knullige gebrek aan professionalisme dat je zo vaak te zien krijgt.

De laatste jaren zijn er ook nieuwe vormen van tv-reclame bijgekomen, die heel wat storender zijn dan de gebruikelijke tussenfilmpjes. Zo is er bijvoorbeeld de reclamebalk bovenop het gebruikelijke reclameblok. Niet alleen worden er stukken reclame gegeven in aparte blokken tussen en tijdens de programma's, er worden ook balkjes met reclame geplaatst op het beeldscherm, terwijl het programma alweer verder speelt. Deze balkjes zijn meestal van de zender zelf, niet van een adverteerder. Het grote probleem hiermee is dat deze balkjes, hoewel ze gelukkig maar een paar ogenblikken op het scherm blijven, in de weg staan. Ze staan bovenaan, waar ze de hoofden van de personages verbergen, of onderaan, waardoor ondertitels lezen een kunst op zich wordt. Bovendien leiden ze de aandacht af. Het originele idee van dit soort 'meldingen' op het scherm is eigenlijk een uitvinging van muziekzenders als TMF of MTV: zij begonnen met het plaatsen van een dunne balk onderaan het scherm waarin soms reclameboodschappen, maar meestal chatberichten van kijkers in verschenen. Het grote verschil hiermee was dat deze balk, hoewel hij ook stoorde, zich tenminste buiten het eigenlijke beeld bevond. De Vlaamse variant hiervan is niet alleen storender, hij lijkt mij ook niet zo veel nut te hebben. Aankondigingen voor programma's kun je beter in het gewone reclameblok uitzenden -wat overigens ook gebeurt- waar je meer ruimte en tijd hebt. En als het enkel over datum en tijd gaat: een beetje actieve kijker kan dit soort zaken ook gewoon opzoeken.

Nog een recent fenomeen, hoewel het technisch gezien geen reclame is, doet zich voor na de reclameblokken in een film. Normaalgezien stopt de reclame, en begint de film terug waar hij onderbroken was. Nu spoelt men die film een paar minuten terug na elk reclameblok. Voor wie de film van in het begin gevolgd heeft, is deze herhaling nutteloos en hinderlijk; de reclame duurt toch niet zo lang dat je al stukken vergeten zou kunnen zijn? Ook mensen die toevallig halfweg in de film zouden inhaken, zijn hiermee niet echt geholpen; die paar minuten maken dan ook het verschil niet meer. Het grootste probleem met dit soort 'maatregelen' is dat ze geen enkel nut schijnen te hebben: niet voor de kijker, maar ook niet voor de zender, die toch geacht wordt hier voordeel uit te halen.

Vaak hoor je ook mensen klagen over de hoeveelheid reclame die je op één avond te verteren krijgt. Mensen van mijn leeftijd hebben het nooit echt anders geweten, maar vroeger lag de frequentie blijkbaar veel lager. Zo werd er bijvoorbeeld geen reclame gegeven tijdens een film of programma, maar enkel tussen de verschillende uitzendingen door. Ook waren de openbare zenders vroeger blijkbaar volledig gevrijwaard van reclame, iets wat vandaag de dag ook niet meer gezegd kan worden. Onder het kopje "Boodschap van Algemeen Nut" komt er ook op de openbare zenders heel wat (sluik)reclame voorbij. Op een manier kun je zeggen dat dit geen kwaad kan; extra inkomsten door reclame kan de kwaliteit van de programma's alleen maar ten goede komen. Het probleem is dat die zenders zich dan ook niet zouden mogen profileren als volledig reclamevrij. Uiteraard zijn er mensen die zeggen dat dit zowieso niet kan, omdat de openbare zenders betaald worden met belastingsgeld. Ook daar is iets voor te zeggen, maar dan zou er ook effectief iemand voor moeten zorgen dat alle reclame geweerd wordt, wat op dit moment ook niet gebeurt.

De discussies over reclame op televisie zijn vaak heftig. Er worden vaak allerlei argumenten aangedragen, van het beïnvloeden van kinderen tot geheime boodschappen die ons kunnen brainwashen toe. De oorzaak van deze discussie is dat reclame vaak hinderlijk is, en mensen willen nu eenmaal zo veel mogelijk irritatie uit hun leven weren. De verantwoordelijkheid die de zenders hebben, is om het ongemak te beperken tot aanvaardbare hoeveelheden. Het zou mooi zijn als er ook een kwaliteitscontrole voor reclame zou bestaan, maar dat is waarschijnlijk teveel gevraagd; smaken verschillen nu eenmaal. Het enige verwijt dat men de zenders kan maken is dat men de televisiekijker tegenwoordig steeds meer gaat betuttelen, een evolutie die wat mij betreft onmiddelijk gestopt mag worden. De doorsnee kijker kan namelijk best voor zichzelf denken. Zolang men die brainwash-boodschappen tegenhoudt, natuurlijk.
