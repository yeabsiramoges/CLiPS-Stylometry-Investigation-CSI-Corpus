1.	Inleiding
Vandaag de dag volstaan niet meer dan 10 van de ongeveer 7000 op de wereld gesproken talen voor de noden van meer dan de helft van de wereldbevolking. Deze 10 grootste taalgebieden met elk meer dan 100 miljoen sprekers, zijn in dalende volgorde: Chinees, Engels, Spaans, Hindi, Arabisch, Bengali, Russisch, Portugees, Japans en Duits. Het Engels is er dus één van en onderscheidt zich niet in de eerste plaats door zijn aantal sprekers, maar omdat het officieel is in niet minder dan 45 staten die echter meer dan de helft van de wereldeconomie vertegenwoordigen (Peeters, 2010, p. 66). Volgens Peeters (2010) zijn de Portugese en de Spaanse taalgebieden de enige die echt weerstand bieden aan de verengelsing (p. 67).
 
In Nederland daarentegen hoor en zie je tegenwoordig voortdurend Engelse termen in tv-reclames en advertenties. Maar ook in het straatbeeld komen veel Engelse winkelnamen voor, bijvoorbeeld Sacha Shoes en The Body Shop (Hoeken, 2003, p. 109). Dit is geen nieuw verschijnsel, het verengelsen van de samenleving in Nederland is al langer aan de gang. Vooral de laatste jaren is het een veelbesproken onderwerp en een reden tot discussie tussen aanhangers van het Engels en overtuigde taalpuristen. De Nederlandse taal moet namelijk al in verschillende domeinen plaats maken voor het almaar belangrijker wordende Engels. Bijvoorbeeld in de uitvoering van het Europees regionaal beleid, dat bij uitstek dicht bij de burger zou moeten staan en per definitie streekgebonden is (Peeters, 2010, p. 69). Maar ook de almaar verdergaande verengelsing in onderwijs en wetenschap heeft zeer grote maatschappelijke gevolgen (Peeters, 2010, p. 70). De bekende filosoof Wittgenstein zei het al: “Mijn taal bepaalt de grens van mijn denken” (Peeters, 2010, p. 63).

Deze paper richt zich op de positie van het Engels in Nederland in het onderwijs en bespreekt zowel de positieve als negatieve effecten van deze ingewikkelde taalkwestie. Is de anglisering van het onderwijs een verrijking, of een verarming van de Nederlandse taal? 

2.	De positie van het Engels in het onderwijs in Nederland  
Het onderwijs is tegenwoordig steeds meer  gericht op de voorbereiding van de leerlingen op de internationale arbeidsmarkt. Dit is een reactie op de verengelsing in de wetenschap, economie en technologie. Als Nederland, als klein landje, wil meetellen in het wetenschappelijk debat op wereldniveau, komt het niet ver met alleen Nederlandstalige studies. Vandaar dat we Engelse vaktermen in extreme hoeveelheden overnemen. Om op de internationale arbeidsmarkt een rol te kunnen blijven spelen, moeten ook instellingen van hoger onderwijs internationaliseren en hechter samenwerken, zo vindt de Europese Unie (Sercu, 2010, p. 157). Volgens Sercu (2010) isoleert hoger onderwijs zich, wanneer het zich krampachtig zou beperken tot het gebruik van de landstaal op alle vlakken van onderwijs en wetenschappelijk onderzoek (p. 157).

Al tien jaar geleden begonnen zowel het hoger als het lager onderwijs op die ontwikkelingen in te spelen, dit geeft nog maar eens aan dat de verengelsing van het onderwijs absoluut geen recent gegeven is. Zo werden er in het Europese actieplan voor talen van 2004-2006 verschillende maatregelen genomen, zoals vroegtijdig talenonderwijs voor kleuters en kinderen op de lagere school, tweetalig onderwijs of vakonderwijs in een vreemde taal op het niveau van het middelbaar onderwijs en de subsidiëring van initiatieven die werkgevers nemen om de meertaligheid van hun personeel te stimuleren (Sercu, 2010, p. 155). Bovendien schreef Peeters (2010) dat uit een onderzoek van de Nederlandse Taalunie in haar Taalpeil 2005 bleek, dat niet minder dan 40% van de bevolking verwachtte dat uiteindelijk het Engels aan de universiteiten het Nederlands als onderwijstaal zou vervangen (p. 63).

Toch heeft het Engels op dit moment het Nederlands als onderwijstaal nog niet in zijn geheel vervangen, maar dit lijkt slechts een kwestie van tijd. Aan de universiteiten van Amsterdam en Utrecht zijn namelijk al meer dan de helft van de masteropleidingen in het Engels. Ook de opmars van het Engels in de bachelorprogramma’s is onmiskenbaar, sommige universiteiten bieden al volledig Engelstalige bachelorprogramma’s aan en veel Nederlandstalige programma’s hebben Engelstalige onderdelen (van Marle, 2010, p. 42). Het mag duidelijk zijn dat er de afgelopen tien jaar veel is veranderd op taalgebied in het onderwijs en wie weet wat ons nog te wachten staat.

3.    Gevolgen voor de Nederlandse taal 
3.1	Positieve effecten
De anglisering van het onderwijs in Nederland heeft dus vooral te maken met de arbeidsmarkt die almaar internationaler wordt. Door het onderwijs te verengelsen wordt in hoofdzaak beoogd om de taalvaardigheid van de leerlingen op een hoger niveau te brengen (Sercu, 2010, p. 156). Vanuit het standpunt van de globalisering lijkt de anglisering van het onderwijs een positieve ontwikkeling, aangezien steeds meer studenten studeren of werken in het buitenland. Op die manier kunnen we ons, als klein landje, staande houden in het internationale bedrijfsleven. Wat dat betreft is een wereldtaal, zoals het Engels waarmee je je bijna overal verstaanbaar kunt maken, onmisbaar. Een goede beheersing van het Engels maakt de drempel om in het buitenland te gaan werken of wonen een stuk lager, hierdoor zijn we minder gebonden aan één gebied. Dit maakt de wereld een stuk kleiner en toegankelijker. 

Sercu (2010) stelt, niet onterecht, dat opdit dit succesvol zou kunnen zijn, het van groot belang is dat docenten en studenten het Engels goed beheersen. Het gevaar is niet denkbeeldig dat gebrekkige taalvaardigheid zal leiden tot minder goede communicatie in plaats van tot betere communicatie (p. 159). Scholen, ouders, leerlingen en leerkrachten moeten dus de nodige en juiste ondersteuning krijgen opdat dit soort initiatieven succesvol zouden kunnen zijn. Denk hierbij aan goed opgeleide leerkrachten, continuïteit in het aanbod, geschikt lesmateriaal en financiëring (Sercu, 2010, p. 156). Als dat niet gebeurt, blijft het heel lastig om je, als niet-moedertaalspreker van het Engels, volledig te uiten. Gevoelens breng je moeilijker onder woorden en je schudt niet zomaar een grapje uit je mouw.

3.2	Negatieve effecten
Toch heeft de belangrijke positie van het Engels in het onderwijs in Nederland ook een keerzijde. Het impliceert namelijk dat de eigen moedertaal minder gebruikt wordt en dat die dus mogelijk bedreigd wordt. De UNESCO (Organisatie der Verenigde Naties voor Onderwijs, Wetenschap en Cultuur) moet in haar laatste wereldtalenrapport uit 2007 dan ook vaststellen dat misschien wel 80% van de bestaande talen op termijn zullen verdwijnen, waarbij de dominantie en verspreiding van het Engels steeds groter wordt (Peeters, 2010, p. 67). Peeters (2010) is van mening dat scholing in de moedertaal zonder twijfel het fundament is voor een stevige culturele identiteit, persoonlijke ontwikkeling en het effectief maatschappelijk functioneren van alle burgers (p. 63).
Zoals de Swaan (2003) het zo mooi verwoordt: “Een taal bestaat in het gebruik dat mensen er met elkaar van maken. Elke taal is voortgekomen uit de collectieve creativiteit van mensen over tientallen, honderden, soms duizenden jaren. De verdwijning van een taal is en blijft in dat opzicht een onherstelbaar cultuurverlies” (p.2). Het kan niet de bedoeling zijn dat we, door de focus op het Engels te leggen, onze eigen moedertaal verwaarlozen. 

Ook uit de soms verhitte discussies die in de media en binnen instellingen van hoger onderwijs worden gevoerd, blijkt dat niet iedereen te spreken is over de verengelsing van het onderwijs in Nederland. Tegenstanders stellen dat het gebruik van een andere taal dan de moedertaal een extra barrière opwerpt voor minder getalenteerde studenten (Sercu, 2010, p. 158). En hoe zit het met de studenten die helemaal de behoefte niet voelen om een internationale carrièrre na te streven? Moeten we hen niet net zo goed aanmoedigen, in plaats van op iedere student de sticker ‘internationaal’ te willen plakken?

Daarnaast kun je je afvragen waarom we ons zo focussen op alleen het Engels. Waarom niet ook op het Chinees, of Spaans, of Duits? Misschien moeten leerlingen in het middelbaar onderwijs zelf een tweede taal kunnen kiezen, naast hun moedertaal. Op die manier behoudt de leerling zijn vrijheid, en biedt het onderwijs in Nederland meer variatie dan het nu doet. Sercu (2010) is van mening dat het Engels in onze geglobaliseerde wereld, waar mobiliteit een toverwoord geworden is, niet zal volstaan om overal begrepen te worden of ons verstaanbaar te maken. Door de druk die het hoger onderwijs ervaart om het Engels als onderwijstaal te gebruiken, is het des te belangrijker dat het onderwijs toekomstgerichte beslissingen neemt, die meertaligheid, en niet Engelstaligheid, nastreven (p. 165).

Ook de vele Europese uitwisselingsprogramma’s, zoals Erasmus, Comenius, Da Vinci en Grundtvig, hebben in de loop der jaren geleid tot ongewilde resultaten. In plaats van de doelstelling om door een ruimere mobiliteit van studenten te komen tot een grotere meertaligheid, is vandaag de dag een nog verdergaande verengelsing het feitelijke gevolg (Peeters, 2010, 69). Het lijkt erop dat het internationaliseringsbeleid in Nederland een averechts effect heeft. 

4.	Conclusie
Het mag duidelijk zijn dat de taalkwestie, wat betreft het Engels in het onderwijs in Nederland, nog niet zo eenvoudig is. Enerzijds willen we studenten stimuleren om internationaal te denken en zich niet te beperken tot Nederland, anderzijds willen we hen wel een Nederlandse culturele identiteit meegeven. Oftewel, we moeten ons proberen staande te houden op de internationale arbeidsmarkt, zonder dat het Nederlands als cultuurtaal verloren gaat. Het is gebleken dat het lastig is om hier een balans in te vinden.

De verengelsing zorgt ervoor dat wij ons in het buitenland goed verstaanbaar kunnen maken en dat we daardoor, wat wonen en werken betreft, minder gebonden zijn aan één gebied. Op deze manier behoudt Nederland zijn positie in het internationale bedrijfsleven. Tegelijkertijd heeft de verengelsing tot gevolg dat onze eigen moedertaal minder gebruikt wordt en dat kan leiden tot cultuurverlies. Bovendien is het de vraag of anglisering de sleutel is tot internationalisering. Misschien moet het onderwijs verder kijken dan alleen het Engels, waardoor er meertalige studenten worden opgeleid, in plaats van alleen maar engelstalige studenten. 

Aan de ene kant kunnen we stellen dat de verengelsing in het onderwijs in Nederland een verrijking is. Via die talenkennis kunnen studenten uit eerste hand kennisnemen van opvattingen, producten, ontwikkelingen uit andere gemeenschappen en culturen, zonder dat zij op een tussenpersoon moeten vertrouwen. Dat is een belangrijke voorwaarde voor persoonlijke ontplooiing (Sercu, 2010, p. 155). Bovendien biedt de anglisering aan Nederland de kans om een rol te blijven spelen in het internationale bedrijfsleven en in het internationale, wetenschappelijke debat. Aan de andere kant leidt de verengelsing tot een verarming van de Nederlandse culturele identiteit. Als het onderwijs verengelst, houdt dit namelijk automatisch in dat het Nederlands als taal minder wordt gebruikt. 

Toch heeft het Engels op dit moment nog niet zo’n grip op het openbare leven, dat het een reële bedreiging vormt voor het Nederlands als cultuurtaal. Welke Nederlanders praten bijvoorbeeld thuis Engels met elkaar? Of welke Nederlanders voeden hun kinderen in het Engels op? Vrijwel geen. Dus we kunnen het Engels in het onderwijs in Nederland met een gerust hart omarmen.






