Om meer vrouwen aan de top van het bedrijfsleven te krijgen, zijn er quota nodig. 

Een jaar of vijftig geleden was het nog vrijwel onmogelijk: een vrouw die studeerde aan de universiteit. Studeren was iets wat mannen deden, vrouwen bleven thuis om voor de kinderen te zorgen en het huishouden te doen. Gelukkig zijn de mogelijkheden voor vrouwen de afgelopen jaren enorm gegroeid. Op veel universiteiten lopen tegenwoordig ongeveer net zo veel vrouwen als mannen rond. Maar helaas is deze positieve ontwikkeling nog bijna niet terug te zien in de top van het bedrijfsleven. 

In België bekleden vrouwen nog maar een klein percentage van de hoge functies in het bedrijfsleven. Zo is momenteel het overgrote deel van de raden van bestuur in grote bedrijven mannelijk. Slechts ongeveer één op de twintig bestuursleden is vrouwelijk. Hiermee scoort België onder de maat. Vooral vergeleken met de cijfers in Scandinavië: in Zweden en Finland bestaan de raden van bestuur voor 25 procent uit vrouwen en in Noorwegen is zelfs 28 procent van de raden van bestuur vrouwelijk.

Het Belgische bedrijfsleven blijft hierin achter, en dat terwijl uit onderzoek blijkt dat een groot aantal vrouwen in de directie een positieve werking heeft op de organisatie. 
Uit McKinsey's onderzoek blijkt dat ondernemingen met een hoog percentage vrouwen in de top een betere return on investment, een beter operationeel resultaat en een positief evoluerende aandelenkoers hebben. Dit komt omdat vrouwen vaak andere karaktereigenschappen vertonen dan mannen. Hofstede heeft aangetoond dat vrouwen vaker begripvol, behulpzaam en bedachtzaam handelen, terwijl mannen meer machogedrag vertonen.

Het is dus duidelijk dat ook in België meer vrouwen in de top van het bedrijfsleven moeten komen. Alleen de vraag is welke maatregelen hiervoor genomen moeten worden. De Belgische regering is van plan om het voorbeeld van Noorwegen te volgen en quota in te stellen voor grote organisaties. In Noorwegen is het namelijk sinds 2006 voor beursgenoteerde bedrijven verplicht om veertig procent vrouwen in dienst te hebben. Bijna tweederde van de vrouwen in de Belgische economische top is het hier ten zeerste mee eens, maar wat zijn de voor- en nadelen van deze quota? 

Veel mensen zijn pro quota. Want grote bedrijven zitten vaak 'vastgeroest' in hun oude gebruiken, daardoor is het niet voor de hand liggend dat zij het aantal vrouwen in het management ineens zullen verhogen. Om de organisaties echt te laten veranderen zijn quota nodig. Zoals is gebleken uit onderzoek, is het bevorderlijk voor bedrijven om het aantal vrouwelijke bestuursleden te verhogen, maar ze hebben een duwtje in hun rug nodig om dit ook daadwerkelijk toe te passen. 

Een nadeel aan deze oplossing is dat deze verplichting leidt tot positieve discriminatie. Als een bedrijf momenteel zo goed als geen vrouwen in dienst heeft, zou ze de komende tijd alleen maar vrouwen kunnen aannemen. Mannelijke sollicitanten maken dan geen schijn van kans om bij deze organisatie aan de slag te gaan. En discriminatie is verboden, dat staat in de Belgische wet. 

Ook zijn tegenstanders er niet zeker van of dit model wel toepasbaar is op de Belgische arbeidsmarkt. Er kunnen grote culturele verschillen bestaan tussen het Noorse en Belgische bedrijfsleven. Zo kan het bijvoorbeeld zijn dat vrouwen in dit land helemaal geen ambities hebben om in het management van grote ondernemingen te belanden. Of dat de karaktereigenschappen van deze vrouwen helemaal niet dezelfde positieve impact hebben op de prestaties van de bedrijven. McKinsey heeft echter aangetoond dat dit niet het geval is.  

Een andere oplossing dan het instellen van quota is nog niet gevonden. De enige optie is dat organisaties zelf in gaan zien dat een vrouwelijke impuls hen sterker maakt. Maar wanneer hier geen ondergrenzen aan gesteld worden, is de kans groot dat dit uitloopt op een langetermijnplan. 

Kortom: bedrijven produceren betere resultaten wanneer zij meer vrouwen in hogere functies hebben, dat is wetenschappelijk bewezen. Alleen tot nu toe zijn organisaties meestal te halsstarrig om de mannencultuur binnen hun bedrijf aan te pakken. Grote ondernemingen hebben net een zetje nodig, dus waarom niet via quota. Uiteindelijk willen we allemaal hetzelfde: uit de economische crisis komen en de economie weer laten opbloeien. En hier zijn vrouwen voor nodig. 