Inleiding

In deze paper proberen we een beknopt maar duidelijk antwoord te formuleren op de vraag of er het laatste decennium eerder sprake is van dialectverlies of van een dialectrevival in Vlaanderen.  Hierbij zullen we kijken naar een geschiedenis van de Nederlandse taal  en een onderscheid maken tussen het gebruik van dialect in de culturele sector tegenover het gebruik in de rest van de maatschappij. 

Voor we kunnen bespreken of het dialect er de voorbije decennia op vooruit of juist op achteruit is gegaan, is het belangrijk eerst te bepalen wat de begrippen ‘dialect’ en ‘standaardtaal’ juist inhouden. Een dialect is een streekgebonden taalvariant die afwijkt van de standaardtaal die gesproken wordt in het grotere gebied dat het dialectgebied omvat. Deze standaardtaal is hierbij dan een opgelegde taalnorm die gehanteerd wordt door officiële instellingen en gebruikt kan worden in alle mogelijke situaties. (http://www.woorden.org/)
2 Geschiedenis van het Nederlands in de Zuidelijke Nederlanden
De verhouding tussen dialect en standaardtaal heeft doorheen de tijd een merkbare evolutie ondergaan. Om de rest van de tekst te duiden zullen we deze geschiedenis hier dan ook even schetsen. 
vóór het huidige Vlaanderen het Noordelijk Nederlands overnam als standaardtaal, was de Nederlandse taal die gesproken werd in de Zuidelijke Nederlanden een verzameling van dialecten. Wel ontstonden er in steden door vermenging van dialecten taalvarianten die voor een breder publiek verstaanbaar waren. Van een Nederlandse standaardtaal was in die periode in Vlaanderen nog geen sprake.  (Janssens &  Marynissen, 2005)

in de 20ste eeuw werd  onder aandrang van de integrationisten en dan vooral van Jan Frans Willems, een variant van het Noordelijke Nederlands gekozen als taalnorm voor Vlaanderen. We zien dat hierbij een standaardiseringsproces op gang kwam, dat zijn hoogtepunt bereikte in de jaren ‘60 en ‘70 van de 20ste eeuw. In die periode benaderden de Vlamingen het dialect negatief en zetten zij initiatieven op om het gebruik van Algemeen Nederlands aan te moedigen. Hiervoor gebruikten ze verschillende media, zo waren er zowel op televisie als op radio taalprogramma’s die een ‘beschaafde’ taal promootten. Door deze taalpolitiek groeide er bij veel Vlamingen een gevoel van verplichting en ongemak bij het gebruik van de standaardtaal. Ook het dialect zagen ze niet meer als een geschikt alternatief in de meeste situaties. (Janssens &  Marynissen, 2005)
 Zo ontstond er een tussentaal, die leek op de Noord-Nederlandse standaardtaal, maar dan met toevoeging van enkele vervlakte dialectkenmerken, vooral uit het Brabantse dialectgebied. (De Caluwe, 2002)
Vandaag de dag is deze tussentaal de dominante taalvariant die Vlamingen bij het spreken hanteren. De standaardtaal wordt zoals Geeraerts (2001) het benadert ‘een zondagspak’ dat Vlamingen enkel bij formele gelegenheden aantrekken en ook het dialect is in gebruik blijkbaar niet voor alle gelegenheden geschikt.

3 Dialectverlies
Op het dialectgebruik in Vlaanderen hebben meerdere factoren invloed. Dat mensen dialect steeds minder gebruiken, komt niet uit het niets. Onder dit punt zullen we ons even richten op twee van die invloeden op het taallandschap in Vlaanderen: de opkomst van tussentaal en het taalgebruik bij jongeren.
3.1 Opkomst van tussentaal
Wanneer we kijken naar het taalgebruik in Vlaanderen zien we, zoals eerder in deze tekst al vermeld werd, dat standaardtaal zeker niet de meest gesproken taalvariëteit is. Toch heeft ze In de geschreven taal wel nog steeds een voorkeurspositie. Wanneer we ons  enkel richten op de gesproken taal, is er één variëteit die heel duidelijk op de eerste plaats komt, namelijk de tussentaal.
Na de jaren ‘60 en ‘70 van de 20ste eeuw zag men dialect als de taal van de lagere klassen die moest verworpen worden om hogerop te raken. Men ging dan ook ‘beschaafd Nederlands’ aanraden voor zij die vooruit wilden. De grote promotie van het Algemeen Nederlands leidde tot een periode van een op de norm gericht taalgebruik. Maar omdat dit zo dwingend werd opgelegd en niet natuurlijk voelde voor mensen die toch nog met dialect waren opgevoed, kwam er al snel een verschuiving die terugkeerde richting dialect. (Janssens & Marynissen, 2005)
Deze evolutie leidde tot de opkomst van tussentaal, een taal die zich verwijderde van de standaardtaal, maar zich ook ver afhield van het nog steeds negatief benaderde dialect. Deze Vlaamse tussentaal, ook wel Soap-Vlaams of Verkavelings-Vlaams genoemd, nam veel functies over van zowel de standaard- als de dialecttaal. Zo zijn er nu semi-formele situaties waar tussentaal best kan, maar ook heel losse conversaties waar dialect toch wordt vermeden. (Goossens,2000)
Deze opkomst van tussentaal heeft ook invloed op het aantal dialectsprekers. Doordat mensen steeds vaker tussentaal gebruiken, komt het dialect op een derde plaats terecht en kan verondersteld worden dat het aantal dialectsprekers zal afnemen. De cijfers van De Decker en Vandekerckhove (2012), die een uitgebreid onderzoek uitvoerden over de verhouding tussen dialect, tussen- en standaardtaal, bevestigen dit. 
Deze vaststellingen lijken sterk te wijzen op een dialectverlies. Om dit verder te onderzoeken en bevestiging te krijgen, zullen we hieronder het taalgebruik van jongeren beknopt bespreken.
3.2 Taalgebruik bij jongeren

Het voortbestaan van een taalvariëteit is grotendeels afhankelijk van het feit of jongeren die op regelmatige basis hanteren. Zij zullen namelijk degenen zijn die de taal aan de volgende generatie moeten overdragen. Wanneer we dus zien dat het dialectgebruik bij hen afneemt, is dit een duidelijk voorteken van verder dialectverlies. 
Zoals net beschreven is het gebruik van dialect achteruitgegaan als gevolg van de opkomst van tussentaal. Dit blijkt ook bij jongeren het geval te zijn. Zij kunnen zich niet meer goed uitdrukken in hun streektaal. Vooral als voertaal thuis komt het dialect veel minder voor dan vroeger. Daar is de functie van dialect zo goed als volledig overgenomen door tussentaal. Ook voelen de jongeren niet de behoefte het te spreken met hun peers. Liever hanteren ze de tussentaal, die voor hen natuurlijker aanvoelt.  Ze hebben daarentegen wel de neiging te blijven vasthouden aan de historische waarde van hun dialect. (de Decker & Vandekerckhove, 2012).
Zo zien zij het voornamelijk als iets van oudere generaties. Ze gebruiken het zelf dan ook minder, maar vinden het wel ‘waardevol cultureel erfgoed’ (De Decker & Vandekerckhove, 2012). Toch is dit niet genoeg om het dialect in leven te houden. Door hun accepterende, maar passieve houding tegenover het dialect zien we een stelselmatige afname in gebruik.
Dit gebeurt niet overal even snel. In bepaalde regio’s is het dialect standvastiger dan in andere. Zo wordt door De Decker en Vandekerckhove (2012) het Gents aangehaald, omdat de inwoners van het gebied waar deze taalvariant voorkomt, een positievere houding blijken te hebben tegenover hun dialect dan bijvoorbeeld Antwerpenaren. 
Deze afname van actief dialectgebruik bij jongeren, net als de opkomst van tussentaal, lijkt op een dialectverlies te wijzen. Maar hoe algemeen is dit langzaam verdwijnen van dialect? Blijkbaar geldt het dialectverlies toch niet voor alle velden van het maatschappelijke leven. Als illustratie bekijken we het culturele veld en zijn omgang met dialect.
4 Culturele dialectrevival
Sinds de jaren ‘60  en ’70, toen de standaardtaal werd gepromoot en de taalpolitiek streekgebonden taalvarianten negatief benaderde, is het gebruik van dialect achteruitgegaan. Sinds enkele decennia zijn hier veranderingen op te merken. Het dialect komt weer vaker op de voorgrond en dat dan het opvallendst in de cultuursector.
Zoals beschreven staat in ‘De mythe van dialectrevival’ door de Decker en Vandekerckhove (2012) zien we dit op twee verschillende vlakken. Allereerst komt het duidelijk naar voren in hedendaagse cultuurproducten en dit in meerdere media. Zowel in de muziek, het theater, de film, de literatuur en op de televisie valt de opleving van dialect op te merken. Denk bijvoorbeeld aan: stripverhalen in het dialect van de maker, dialectsprekende gasten in praatprogramma’s, theaterverenigingen die stukken opzetten in hun eigen taalvariant, groepen die zingen in hun eigen dialect, etc. Dit doen zij in het algemeen meer uit een gevoel van spontaniteit en authenticiteit dan uit het voornemen een dialect te promoten.
Daarnaast zien we ook grootschaligere initiatieven die wel specifiek voor ogen hebben dialect aan hun publiek aan te leren en zo te behouden. Zo bestaan er lespakketen om dialecten te leren, dialectwoordenboeken, de academie van het Brussels, etc.
We kunnen dus spreken van een gedeeltelijke heropleving van het dialect en dit in het culturele veld. De aanwezigheid van de taalvariant neemt hier toe en ook de attitude tegenover deze taalvormen lijkt in grote mate te verbeteren. Toch hebben we kunnen vaststellen dat dit in het algemene leven zeker niet het geval is.
5 Conclusie

Wat we uit deze studie kunnen vaststellen is dat van een algemene dialectrevival geen sprake kan zijn. Hoewel op cultureel vlak het dialect aan een opmars bezig lijkt, is dit in de rest van onze maatschappij niet het geval. Meer zelfs, het is duidelijk dat het dialect steeds verder uit het dagelijkse straatbeeld verdwijnt. Dit gebeurt in grote mate onder invloed van tussentaal.
Tussentaal neemt zowel van dialect als van standaardtaal bepaalde functies over, zodat we in plaats van de traditionele tweedeling tussen standaardtaal en dialect nu een driedeling krijgen, waar het zwaartepunt duidelijk bij de tussentaal ligt. Er is dus geen sprake van dialectrevival. Meer nog, alles wijst op een groot dialectverlies.
Wel zagen we dat bepaalde dialecten minder vatbaar zijn voor verval dan andere en dus ook een langere tijd zullen voortbestaan. Ook is duidelijk geworden dat, hoewel de culturele dialectrevival geen algemene opmars van het dialect inhoudt, deze bepaalde dialecten toch in leven houdt. Maar wanneer jongeren zich steeds minder thuisvoelen in de taalvariant van hun regio zal dit leiden tot een passievere houding tegenover het dialect. Hoe minder dialect er in het dagelijkse leven voorkomt, hoe meer het zal veranderen in een waardevol object van het verleden. Het verdwijnen van dialect is dus zeer aannemelijk. Hoe dit in de realiteit zal verlopen, is nog nader te onderzoeken. 
Waartoe dit dialectverlies uiteindelijk zal leiden is zeer de vraag. Jan Goossens (2000) heeft hier een aannemelijke hypothese over opgesteld. Naar zijn mening zal het dialect door de tussentaal steeds meer verdrongen worden. Ook zullen volgens hem de dialectkenmerken steeds meer uit de tussentaal verdwijnen en zal deze steeds vaker als algemene taal aanvaard worden, waarbij de tussentaal zich in zijn structuur nog wel steeds ver weg zal houden van de standaardtaal. Een vooruitblik als deze kan natuurlijk nog niet bevestigd of ontkracht worden. 

. 



















