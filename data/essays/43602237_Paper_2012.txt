1. Inleiding
Steeds vaker zijn er klachten te horen over de slechte spellingbeheersing van Vlaamse en Nederlandse leerlingen. Kritiek komt vanuit alle hoeken: (docenten uit) het hoger, voortgezet en basisonderwijs, ouders, de Tweede Kamer, de media… Zo bleek uit een artikel dat in 2008 in De Standaard verscheen, dat de resultaten van een dictee onder Vlaamse eerste- en tweedejaars, zeker slechter waren dan verwacht. Dit staaft de bewering dat ‘vooral bij het begin van het secundair onderwijs de onvrede luid klinkt’ (Van Vooren & Devos, 2008). Het spellingniveau zou zijn afgenomen; leerlingen zouden steeds slechter spellen. De vraag is of dat waar is en zo ja, of men die slechte beheersing dan zou kunnen wijten aan een gebrek aan spellingaandacht (in het primair en secundair onderwijs). 
Onderzoeken die reeds gedaan zijn, komen niet (geheel) overeen, of zoals Van den Bergh et al (2011) ook al schreven, laten tegenstrijdige resultaten zien. Als antwoord op de eerste vraag: in het ene onderzoek wordt de conclusie getrokken dat achtstegroepers de werkwoordspelling niet beheersen en dat derdeklassers in het havo en vwo het nog slechter doen dan achtstegroepers (Gein, 2010a, 2010b); de resultaten van een ander onderzoek suggereren dat het allemaal wel meevalt (Sijtsta, Van der Schoot & Hemker, 2002). Over het antwoord op de tweede vraag, of de oorzaak van de slechte spellingbeheersing bij het onderwijs ligt, lopen ook de meningen uiteen. Aan de ene kant lijkt er geen sprake te zijn van een achteruitgang in het spellingonderwijs, aan de andere kant signaleert men een ineffectieve leermethode. 
Omdat er dus geen rechtlijnige conclusie te halen valt uit eerder onderzoek, zal dit werk een overzicht bieden en (vernieuwde) conclusies trekken door eerdere resultaten naast elkaar te leggen. De centrale vragen waar het hier om zal gaan, zijn: hoe is het werkelijk gesteld met het spellingniveau van Nederlandse en Vlaamse leerlingen (van het primair en secundair onderwijs)? En: Welk beleid heeft het onderwijs daarin? Antwoorden op deze vragen zullen gevonden worden via informatie uit verschillende onderzoeken. 
In paragraaf 2 wordt ingegaan op het spellingniveau van Vlaamse en Nederlandse leerlingen in het primair en secundair onderwijs, paragraaf 3 zal het beleid van het onderwijs in de spellingbeheersing van leerlingen onder de loep nemen; in paragraaf 4 zullen andere oorzaken voor het teruglopende niveau worden belicht en ten slotte zal in paragraaf 5 een algemene conclusie worden getrokken uit de voorgaande paragrafen en zal er een antwoord worden geformuleerd op de centrale vragen.
 
2. Het spellingniveau van Vlaamse en Nederlandse leerlingen
Na vele bedenkingen bij het spellingniveau van leerlingen in het primair en secundair onderwijs, rijst de vraag of jongeren daadwerkelijk niet meer kunnen spellen. Om hier een antwoord op te vinden, zullen we resultaten van verschillende onderzoeken naar het spellingniveau naast elkaar leggen. 

2.1. Onderzoeksresultaten van het spellingniveau bij leerlingen
Omdat veel onderzoeken niet op beide, maar of op het primair, of op het secundair onderwijs gericht zijn, worden de onderzoeksresultaten ook hier gescheiden. Achtereenvolgens zullen het spellingniveau op het primair en secundair onderwijs besproken worden.

2.1.1. Primair onderwijs
Van de Gein (2005) liet zien dat scholieren in Nederland zich in 1999 na acht jaar basisonderwijs schriftelijk ‘niet best’ uitdrukten. Werk zonder grammaticafouten en spelfouten was een zeldzaamheid. Gezien de aard van de fouten, hebben foutenmakers volgens Van de Gein geen enkel inzicht in de regels van de werkwoordsspelling. Curieus is ook dat leerlingen aan het einde van de basisschool het er op het gebied van de werkwoordspelling minder goed vanaf brengen dan leerlingen halverwege de basisschool (Bonset, 2010).

2.1.2. Secundair onderwijs
Ruth Vanderswalmen (2008), docente logopedie aan de Gentse Arteveldehogeschool, onderwierp meer dan achthonderd eerste- en tweedejaars hoger onderwijs (vanuit heel Vlaanderen) aan eenzelfde dictee. De resultaten waren slechter dan van te voren voorspeld: de meeste studenten hadden tussen de twintig en dertig fouten. Samen hadden ze een gemiddelde van 25 fouten. De meisjes scoorden iets beter dan de jongens, studenten die ASO hadden gedaan, iets beter dan de anderen. Maar al bij al blijven dat relatief kleine verschillen. 
Om na te gaan hoe het gesteld was met de grammaticale kennis van het Nederlands, namen Van Vooren en Devos (2008) een grammaticale test af bij 359 laatstejaarsleerlingen secundair onderwijs in Vlaanderen en Nederland. Het onderzoek beperkte zich tot de richtingen ASO en vwo en de variabelen van de doelgroep waren: man/vrouw, leerlingen die Latijn volgen/leerlingen zonder Latijn, Vlaanderen/Nederland en college/atheneum. De vier onderdelen van de test waren: spelling van woorden, vervoeging van werkwoorden, benoeming van woordsoorten en zinsontleding. Uit dit onderzoek bleek dat de eindtermen niet of nauwelijks worden bereikt; dat de grootste probleemgebieden vooral woordsoorten en zinsontleding zijn; dat vrouwen gemiddeld iets hoger scoorden dan mannen en dat Vlaanderen wat beter scoorde dan Nederland. De conclusie was dat de eindtermen niet of nauwelijks worden bereikt, noch in het Vlaamse ASO noch in het Nederlandse vwo. Er is dus duidelijk sprake van een grammaticale laagconjunctuur (Van Vooren en Devos, 2008).
Van den Bergh, Van Es en Spijker (2011) deden in Nederland onderzoek naar de spelvaardigheid van leerlingen aan het einde van de basisschool en aan het einde van het voortgezet onderwijs (vmbo, havo en vwo). Alle leerlingen maakten hetzelfde dictee en dezelfde schrijfopdracht. Verschillen in resultaten moesten dus te wijten zijn aan verschillende operationalisaties van spelling: spellingvaardigheid gemeten aan de hand van een dictee of in een zelf geschreven tekst. De resultaten van het onderzoek werden naast de verwachtingen van de Expertgroep Doorlopende leerlijnen (2008) gelegd en hieruit bleek dat met name leerlingen in het basisberoepsonderwijs en uit de kadergerichte en theoretische leerweg meer fouten maken dan verondersteld. Daarnaast lijken de prestaties van leerlingen in de hoogste klassen van havo/vwo enigszins onderschat te worden. Al met al blijkt uit de gegevens van Van den Bergh et al (2011) dat de spelling van leerlingen in het voortgezet onderwijs juist bergopwaarts gaat.
Uit onderzoek van Gheuens (2010) naar het hedendaagse gebruik van spelling bij Vlaamse en Nederlandse jongeren in formele en informele contexten, bleek dat Nederlandse jongeren veel meer klassieke spelfouten maken dan de andere drie onderzochte groepen, namelijk Nederlandse volwassenen en Vlaamse jongeren en volwassenen. Als meest waarschijnlijke verklaring wordt hiervoor de regelbeheersing gegeven. Die zwakkere regelbeheersing is dan weer het gevolg van onderwijsvernieuwingen in Nederland, waar spelling minder expliciete aandacht krijgt dan in Vlaanderen.

2.2. Conclusie
Uit bovenstaande onderzoeken kunnen we concluderen dat wat het primair onderwijs betreft, het spellingniveau niet hoog genoeg ligt. Zo ondervond Van de Gein (2005) dat leerlingen aan het einde van de basisschool het er op het gebied van werkwoordsspelling minder goed vanaf brengen dan leerlingen halverwege de basisschool. Ook volgens Bonset (2007) maken leerlingen aan het einde van het basisonderwijs veel spelfouten. 

Wat het secundair onderwijs betreft: uit één van de vier onderzoeken die betrekking hebben op het secundair onderwijs, kwam de uitslag dat de spelling van leerlingen in dit type onderwijs juist bergopwaarts gaat, twee onderzoeken concludeerden dat het slecht gesteld was met de spellingbeheersing van de leerlingen en één onderzoek gaf aan dat Nederlanders meer fouten maken dan Vlamingen. Het is dus drie tegen één dat er veel fouten gemaakt worden.


3. Beleid van het onderwijs in de spellingbeheersing van leerlingen
Interessant om te weten is natuurlijk, waar de oorzaak ligt van de vermeende achteruitgang van het spellingniveau. Is deze te zoeken bij het onderwijs? 

Er zal in deze paragraaf nader onderzocht worden wat precies het beleid is van het onderwijs op het gebied van spelling, en er zal nagegaan worden of dat beleid wel effectief is. 

3.1. Primair onderwijs
Volgens ‘Ze kunnen niet meer spellen’ van de Nederlandse Taalunie (2011) liggen de gemiddelde leerlingprestaties eind basisonderwijs de afgelopen decennia onder het gewenste niveau, maar slechts iets onder het verwachte niveau. Er zijn geen aanwijzingen gevonden dat er iets fundamenteel schort aan het spellingonderwijs in het basisonderwijs en evenmin dat daar de afgelopen decennia veel is veranderd. Ook de gemeten resultaten zijn vrij constant.

In ‘Spelling in het onderwijs: hoe staat het ermee, en hoe kan het beter?’ (Bonset, 2010) vraagt Bonset zich af wat leerlingen eigenlijk moeten leren op het gebied van spelling. Het antwoord bleek niet simpel te halen uit officiële documenten. De kerndoelen Nederlandse taal voor het basisonderwijs uit 2006 vermelden alleen dat leerlingen aandacht moeten  besteden aan correcte spelling (kerndoel 8) en dat ze de regels moeten kennen voor het spellen van werkwoorden en andere woorden (kerndoel 11). Over wat de leerlingen wordt aangeboden aan leerstof voor spelling in de onderbouw van het voortgezet onderwijs, bieden de kerndoelen geen informatie. Nederland en Vlaanderen zouden verschillen in de manier waarop de overheid zich met onderwijsinhoud bemoeit en in de manier waarop het onderwijs is georganiseerd, maar inhoudelijk verschillen de Vlaamse eindtermen niet sterk van de Nederlandse kerndoelen. Wel een verschil met Nederland vormen de gedetailleerde leerplannen (Taalunie, 2011). Volgens de Taalunie zijn de kerndoelen en eindtermen weinig specifiek en zijn de uitwerkingen als TULE, de Vlaamse leerplannen en de recente referentieniveaus gedetailleerder.

Conclusies die eveneens door de Taalunie (2011) worden getrokken, zijn dat het spellingonderwijs in het primair onderwijs de afgelopen decennia inhoudelijk niet sterk is veranderd en dat de aan spellingonderwijs bestede tijd in het basisonderwijs door de jaren constant is en in overeenstemming met de tijd die taalmethodes nodig achten. De Taalunie (2011) laat in haar rapport weten dat sommige onderzoekers een voorzichtig vermoeden formuleren dat leerlingen die de afgelopen jaren het basisonderwijs verlaten hebben, iets slechter presteren op spellinggebied dan leerlingen van tien of twintig jaar geleden, maar dat harde gegevens die dit aantonen ontbreken.

Uit onderzoek van Jannemieke van de Gein (Onze Taal, 2010) blijkt dat leerlingen aan het eind van de basisschool veel beter zijn in de werkwoordspelling dan gedacht wordt. Hieruit concludeert de Taalunie (2011) dat de (vermeende) achteruitgang in de spellingvaardigheid van jongvolwassenen niet verklaard kan worden uit een meetbare achteruitgang in het basisonderwijs.

3.2. Secundair onderwijs
Ook voor het secundair onderwijs zijn de kerndoelen (2004) onbeduidend: één ervan is ‘De leerling dient zich te houden aan conventies en leert het belang van die conventies te zien.’ (Bonset, 2010). Een conclusie die de Taalunie in haar rapport (2011) trekt en die hierop aansluit, is dat de nadruk in het secundair onderwijs sterker lijkt te liggen op ‘weten hoe het moet, dan op ‘foutloos toepassen’. Daarnaast stelt de Taalunie dat er weinig bekend is over de inhoud en intensiteit van het spellingonderwijs in het secundair onderwijs en dat een specifieke inventarisatie van de vereiste spellingkennis ontbreekt. 

In 2007 stond bij Bonset de vraag centraal hoe in de onderbouw van het voortgezet onderwijs de spellingvaardigheid van de leerlingen kan worden verbeterd. Het bleek dat veel leerlingen aan het einde van het basisonderwijs veel spelfouten maken, maar dat de spellingvaardigheid van leerlingen aan het eind van het derde of vierde leerjaar voortgezet onderwijs wat positiever oogt (Bonset, 2007). De inspectie beoordeelde het onderwijs aan het einde van de vorige eeuw ook op 90% van de scholen als goed of voldoende. Het lijkt hiermee niet houdbaar te stellen dat er te weinig tijd en aandacht besteed wordt aan het onderwijs in spelling. 

Kunnen leerlingen dan niet meer spellen? Volgens de Taalunie (2011) is deze stelling niet zinvol. Ten eerste is er geen sprake van ‘niet meer’: de tegenvallende prestaties zijn bepaald geen recent verschijnsel. Ten tweede zijn er grote verschillen in prestaties tussen groepen leerlingen en ten derde is het de vraag welke norm men hanteert voor ‘kunnen spellen’. Het beeld dat oprijst van ons onderwijs in spelling is er niet een van verwaarlozing, maar van ineffectiviteit. Ook Bonset, in naam van SLO (2007), denkt er zo over: de geringe effectiviteit van het onderwijs in spelling, die blijkt uit het gegeven dat leerlingen na negen jaar onderwijs nog zwak presteren, ligt meer aan gebreken in de aanpak dan in gebrek aan tijd.

3.3. Conclusie
Qua beleid van het primaire onderwijs, laat de Taalunie (2011) weten dat er geen aanwijzingen zijn gevonden dat er iets fundamenteel schort aan het spellingonderwijs in het basisonderwijs en evenmin dat daar de afgelopen decennia veel is veranderd. En dat de (vermeende) achteruitgang in de spellingvaardigheid van jongvolwassenen niet verklaard kan worden uit een meetbare achteruitgang in het basisonderwijs. 

In het secundaire onderwijs bleek dat de spellingvaardigheid van leerlingen aan het eind van het derde of vierde leerjaar voortgezet onderwijs wat positiever oogt (Bonset, 2007) en dat hieruit geconcludeerd kan worden dat er niet te weinig tijd en aandacht besteed wordt aan het onderwijs in spelling. Het zou eerder gaan om een gebrek aan effectiviteit. 

4. Andere oorzaken voor het lagere spellingniveau
Er is uiteraard meer dat invloed heeft op ons gedrag dan onderwijs alleen. Het is van belang enkele recente maatschappelijke veranderingen te noemen wanneer we stilstaan bij ontwikkelingen in spellinggedrag en –attitude. 
Zo wordt er meer geschreven dan ooit, maar niet met een pen (wel via de toetsen van computers en mobiele telefoons). Ook is er een nieuwe, veelgebruikte digitale schrijfcultuur ontstaan die dicht staat bij de spreektaal en sterk afwijkt van geschreven standaardtaal. De zorg voor nette afwerking van teksten is minder vanzelfsprekend (vormelijkheid is uit de mode!) (Taalunie 2011). Van der Horst (2008) schreef ook al dat de nieuwe manier van omgaan met spelling een onderdeel van een ‘wisseling van Europese taalcultuur’ is. De standaardtaal heeft aan belang moeten inboeten. Dit sluit aan bij Gheuens (2010), die schrijft dat het perspectief op spellingsvernieuwing een nevenproduct is van de nieuwe media. Volgens het rapport van de Taalunie (2011) ligt in de hedendaagse onderwijsmethoden de nadruk op vaardigheden in plaats van op regelkennis. Met de komst van de computer zouden we ook anders zijn gaan lezen – vluchtiger en gerichter. Vanderswalmen besloot na haar onderzoek eveneens dat het gevoel ontstaat dat spelling minder noodzakelijk is, aangezien de computer spelfouten er ook nog automatisch uithaalt. 

5. Besluit
Na zoals beloofd de resultaten van meerdere onderzoeken naast elkaar gelegd te hebben, kunnen we overgaan tot het besluit van deze verschillende resultaten en van daaruit ook tot de antwoorden op de eerder gestelde vragen: ‘Hoe is het werkelijk gesteld met het spellingniveau van Nederlandse en Vlaamse leerlingen (van het primair en secundair onderwijs)?’ en ‘Welk beleid heeft het onderwijs daarin?’.

Het antwoord is simpel: het is werkelijk niet goed gesteld is met het spellingniveau van Nederlandse en Vlaamse leerlingen in het primair en secundair onderwijs. Het beleid dat het onderwijs daarbij voert, kent geen gebrek aan tijd, maar is eerder ineffectief en zou hier nog wat winst kunnen behalen.
