1. Inleiding
Jongeren scoren vandaag de dag minder op spelling dan vroeger. Zo blijkt uit onder andere het artikel ‘Studenten scoren slecht in spelling’ (Lesaffer, 2008). Dat is een probleem, want we worden als taalgebruikers vaak nog afgerekend op de fouten die we maken. Zo zijn er werkgevers die een sollicitatiebrief meteen in de vuilbak gooien wanneer er een dt-fout instaat.
	Om iets aan het probleem te kunnen doen, moeten we eerst de oorzaken kennen. Er is al veel onderzoek verricht naar de mogelijke oorzaken. Deze paper zal de belangrijkste benaderingen opsommen en bespreken. Allereerst zal het taalonderwijs onder de loep genomen worden, respectievelijk op de niveaus van het basisonderwijs, het secundair onderwijs en de lerarenopleiding. Vervolgens kijken we naar de gebreken van de Nederlandse taal. Die liggen in de complexiteit van de spellingregels en de regelmatige – voor velen geforceerde – spellingwijzigingen. Ten slotte behandelt de paper de invloed van de nieuwe media op de schrijfvaardigheid van jongeren.
	De paper zal besluiten dat door de veelheid aan oorzaken en opvattingen er geen enkele oplossing mogelijk is. Op meerdere domeinen en vanuit meerdere instanties – zoals het onderwijs, de media en de overheid – moeten er verschillende inspanningen geleverd worden om de jeugd weer spellingkennis bij te brengen.

2. Spellingproblematiek bij jongeren
In 2008 verscheen in De Standaard het artikel ‘Studenten scoren slecht in spelling’ van Pieter Lesaffer. Hij schrijft over Ruth Vanderswalmen, docente logopedie aan de Arteveldehogeschool te Gent. Ze onderwierp achthonderd studenten aan een spellingtest en de resultaten daarvan waren ondermaats. Vooral tegen de dt-regels gingen veel studenten de mist in.
Vanderswalmen peilde ook naar de inschatting die de studenten zelf maakten over hun spellingbeheersing: “81 procent van de ondervraagden vond dat ze gemiddeld tot zeer goed scoorden op het vlak van spelling. ‘Dat is nog het ergste’, zegt Vanderswalmen. ‘Studenten beseffen niet hoeveel fouten ze maken.’” (Lesaffer, 2008, p. 12). Ook op vlak van sensibilisering moet er dus iets veranderen.
Deze studie is er een onder vele. Voor meer onderzoeken naar de spellingkennis van jongeren, zie Van Vooren (2012) en Bonset (2010). Het vervolg van deze paper zal de belangrijkste oorzaken voor die problematiek schetsen.

3. Oorzaken
	3.1. Het onderwijs
	3.1.1. Basisonderwijs
Dat jongeren een slechte spellingbeheersing hebben, is deels te wijten aan hun vorming. Het begint al in de basisschool, waar de basis moet gelegd worden voor een goede spelling. Als de scholen daar niet in slagen, wordt het later moeilijk die achterstand nog te compenseren. Van den Branden (2001) stelt dat “[k]inderen in het basisonderwijs ... nog geen goede schrijvers [zijn]. ... De taak van het basisonderwijs bestaat erin om (alle) kinderen een flink eind op die weg te laten afleggen” (p. 18). De resultaten van de leerlingen aan het einde van de basisschool zijn qua spelling onvoldoende, zegt Bonset (2010), zowel in toetsen als in eigen schrijfwerk, waar ze de kans krijgen zichzelf te verbeteren. Het is dus zoeken naar waar het probleem dan wel ligt.
Volgens Bonset (2010) is het spellingonderwijs in de lagere school niet effectief genoeg. Er wordt genoeg aandacht aan besteed, zegt ze, en de secundaire scholen herhalen de materie ook. En toch scoren de leerlingen onvoldoende. De voornaamste reden hiervoor is volgens Bonset het ontbreken van een spellinggeweten bij de kinderen. Ze beseffen niet genoeg hoe belangrijk een correcte spelling is tegen de maatschappelijke achtergrond.
Verder wijst ze erop dat de leerlingen er niet in slagen voldoende aandacht te schenken aan spelling tijdens het schrijven:

Uit veel onderzoek blijkt dat de cognitieve belasting bij het schrijven van tekst erg groot is[.] ... Fouten ontstaan dan doordat de leerlingen te veel met de inhoud aan het worstelen zijn om ook nog oog te kunnen hebben voor spelling, interpunctie en formulering. (p. 11)

	Een derde oorzaak die Bonset geeft, is dat de leerling de aanwezige hulpmiddelen niet gebruikt. De leerlingen produceren hun teksten in Word, en baseren zich dan ook op de spellingcontrole binnen die software. “Hiermee worden vele spellingproblemen opgelost ... maar helaas niet alle.” (p. 12). Ze geeft dan als voorbeeld de volgende zin: “* [H]et paart staat in de wij” (p. 12). De spellingcontrole van Word zal die zin als correct beschouwen, omdat alle gebruikte woorden voorkomen in het lexicon van het Nederlands. Gebrekkige, maar gemakkelijke, hulpmiddelen worden dus door de leerlingen te veel gebruikt, terwijl ze veel fouten missen. Eerder moet de leerling naar andere hulpmiddelen, zoals het woordenboek, geleid worden.
Als laatste mogelijke oorzaak wijst Bonset op de gebrekkige kennis van de onderliggende regelsystemen: 

Dit is de veronderstelling waarvan de meeste docenten Nederlands: zij leggen dan de regels opnieuw en opnieuw uit ... . Maar het is op het eerste gezicht vreemd dat de leerlingen na negen jaar onderwijs[ ] in spelling ... nog steeds de regels niet zouden kennen. (p. 14)

De leerkrachten moeten weten wat de leerlingen eerder al geleerd hebben. Ze mogen er dan niet – al dan niet gemakshalve – vanuit gaan dat hun voorgangers hun job niet voldoende verricht hebben.

	3.1.2. Secundair onderwijs
De problemen die zich stellen in het basisonderwijs, manifesteren zich natuurlijk verder in het verdere onderwijs. Toch zijn er in het secundair onderwijs nog oorzaken die ervoor zorgen dat er een grote spellingproblematiek bestaat bij jongeren.
	Van Vooren (2012) stelt dat de middelbare scholen de communicatieve taalvaardigheid overaccentueren, en dat grammatica te weinig aandacht krijgt in het curriculum. Maar “[w]aarom steeds ‘of/of’ en niet ‘en/en’”, vraagt ze (p. 236). Dat gegeven is ook te zien in het leerplan van het Gemeenschapsonderwijs voor Nederlands in de derde graad ASO: “De leerlingen [moeten] publiekgericht leren denken als ze teksten schrijven. Belangrijk is de communicatieve context waarin hun teksten functioneren ... . ‘Wie leest mijn tekst?’ is hier de hamvraag. ... Het spellingonderwijs komt niet systematisch, wel occasioneel aan bod.” (Onderwijs van de Vlaamse Gemeenschap [GO!], z.d., p. 40). Spelling komt dus sporadisch aan bod, maar nooit als aandachtspunt op zich.
	Verder stipuleert het leerplan ook dat spellingonderwijs bijna uitsluitend remediërend moet werken. Er moeten dus eerst fouten gemaakt worden voor eraan gewerkt kan worden.

	3.1.3. Lerarenopleiding
Het basisonderwijs veranderde in de jaren negentig sterk onder impuls van enkele veranderingen in de samenleving. Met name de toename van allochtonen en kansarme autochtonen beïnvloedde het onderwijs sterk. Bij de integratie van die groepen stond taalonderwijs centraal. Scholen dachten na over de rol die taal in het onderwijs moest hebben (Van Gorp & Van den Branden, 2003). Van Gorp & Van den Branden vatten de toegepaste veranderingen in het taalonderwijs samen in de volgende punten: “[N]adruk op taalvaardigheid eerder dan op taalkennis ... [,] taakgericht onderwijs ... [, de] taalheterogeniteit positief uitbuiten ... [,] taal de hele dag ... [en] de leerkracht als bezieler en ondersteuner.” (p. 3). Eind jaren negentig zouden ook de lerarenopleidingen deze veranderingen doorvoeren en zich aanpassen (Van Gorp & Van den Branden, 2003).
De opleiding tot leraar zelf kent dus al minder spelling dan voordien. Daarom ook dat we die veranderingen zien in het onderwijs. Toch merken Van Gorp & Van den Branden (2003), in hun onderzoek naar de opvattingen van lerarenopleidingstudenten, dat een deel van die studenten vaak kiest voor een traditionele didactische aanpak, eerder dan de nieuwe integrationele aanpak:

Wat de concrete didactische realisatie van taalvaardigheidsonderwijs betreft, kiezen studenten voor vrij ‘traditionele’ acties. Ze kiezen er niet voor om functioneel taalonderwijs consequent in ‘taakgericht’ handelen vorm te geven. Zo kiezen ze nog vrij sterk voor onmiddellijke correctie van elke taalfout ... , is er weinig bereidheid om taalvariatie een plaats te geven in de klas ... en zijn de mesten [sic] het er gedeeltelijk mee eens dat het opbouwen van kennis over taal ... of het oefenen op het bouwen van zinnen ... een goede manier zijn [sic] om aan de taalvaardigheid van leerlingen te werken. (p. 22)
	Op dat vlak verschillen beginnende en laatstejaars studenten lerarenopleiding van opinie, blijkt uit het onderzoek van Van Gorp en Van den Branden (2003). De laatstgenoemden kiezen vaker voor de traditionele aanpak. De auteurs menen dat er vele uiteenlopende mogelijke redenen daarvoor zijn: Ze krijgen een allesomvattende opleiding, die hen verschillende methoden aanreikt, waaruit zij dan zelf hun keuzes moeten maken; de studenten nemen hun eigen bagage uit het lager en secundair onderwijs mee; de lerarenopleiding blijft vaak te theoretisch; het vernieuwde curriculum stoot op de traditionele feedback die de studenten tijdens hun stages krijgen van andere leerkrachten, of omgekeerd.

De conclusie die de auteurs maken is dat 

studenten lager onderwijs ... nog niet voluit kiezen voor een visie op taalvaardigheidsonderwijs waarin taalvaardigheid centraal staat ... . Toch vertonen de studenten ook geen ‘traditioneel’ antwoordenpatroon. In hun grote, principiële keuzes vinden de studenten wel meer aansluiting bij de taalvaardigheidsvisie, terwijl ze in keuzes die meer concreet op hun didactisch handelen slaan nog traditioneler antwoorden. (p. 28)

Daarnaast is het vanzelfsprekend dat studenten die aan de lerarenopleiding beginnen, en zelf geen adequate spellingbeheersing hebben, ze ook niet kunnen aanleren aan hun leerlingen later. De problematiek vormt dus een vicieuze cirkel waardoor ze in stand wordt gehouden.

	3.1.4. Conclusie
De oorzaken voor de spellingproblematiek binnen het onderwijs vormen dus een vicieuze cirkel. In de basisschool krijgen de leerlingen niet voldoende basis mee. Telkens opnieuw worden die basisregels herhaald, maar telkens zonder succes. Wanneer die afgestudeerden dan een opleiding tot leerkracht volgen, hebben zij zelf niet voldoende spellingkennis om aan hun leerlingen de basis mee te kunnen geven.
	Over en binnen het onderwijs bestaan er veel verschillende opvattingen over hoe taalonderwijs eruit moet zien. Omdat het over onze kinderen, onze toekomst gaat, zullen er altijd meningsverschillen bestaan. Toch is het nuttig, en zelfs belangrijk, dat er verder onderzoek gebeurt naar de vraag hoe het taalonderwijs eruit moet zien.

	3.2. De Nederlandse taal
	3.2.1. De complexe spellingregels
In ‘Zorg voor een leerbare spelling’ pleiten Van Tiel & Neijt (2008) voor een minder complexe spelling. Ze stellen dat de Nederlandse spelling een opzoekspelletje is geworden, waar niemand meer aan uit kan. Ze geven hier enkele voorbeelden van, zoals het gegeven dat we ik douch schrijven, maar ook ik bridge, omdat Franse leenwoorden andere regels kennen dan Engelse leenwoorden. Sommige woorden worden met deelteken geschreven, andere dan weer zonder, zoals opticien en patiënt. En een u die als oe klinkt, krijgt een apostrof, met als resultaat parapluutje en tiramisu’tje. Ze zijn dan ook van mening dat het Nederlands een opzoekingsspelletje is geworden. De fundamentele principes worden volgens hen aan de kant geschoven:

Er [is] iets wezenlijk mis ... met de spellingaanpak van de Nederlandse Taalunie. ... De aandacht is verschoven van spellingprincipes naar ondergeschikte onderwerpen als hoofdletters en aaneenschrijfregels. Het fonologische principe (‘schrijf zoals je spreekt’) en het morfologische principe (‘schrijf woorden en woorddelen steeds op dezelfde manier’) blijken goeddeels aan de kant geschoven. (pp. 8-9)

Concreet betekent voor Van Tiel & Neijt een leerbare spelling, dat die spelling begrijpbaar moet zijn voor een veertienjarige. Voor voorstellen die ze maken in de richting van een leerbare spelling zie Van Tiel & Neijt (2007, pp. 10-11). Zolang de spelling te complex is, kunnen de leerlingen ze niet voldoende verwerven.

	3.2.2. De spellingwijzigingen
Op talig vlak zijn er ook nog de vele spellingwijzingen die voor verwarring zorgen bij taalgebruikers, en dus ook bij studenten. Volgens Meesters (2005) hebben de laatste twee spellingwijzigingen – 1995 en 2005 – veel terecht kritiek geoogst: “De instanties die voor de nieuwe spelling hadden gezorgd, werden met de vinger gewezen. ... [V]olgens vele taalgebruikers had de overheid haar job niet goed gedaan.” (p. 82).
Meesters (2005) stelt dat kleine taalaanpassingen elk decennium niet bevorderlijk zijn voor de taalgebruiker:

De spelling ... raakt haast elke taalgebruiker emotioneel. Ze ligt dus te gevoelig om ze zonder overleg of grote publieke steun te veranderen. ... Want in plaats van regelmatige kleine veranderinkjes [sic] heeft de taalgebruiker behoefte aan rust. Zodat hij zonder dat hij zich ervan bewust is, de spelling al lezend en schrijvens vanzelf onder de knie krijgt. (p. 85)

Meesters is één stem binnen de hele discussie over de nieuwe spellingen die verschijnen. Verhoeven (2007) somt de argumenten die voor- en tegenstanders van de spellingwijzigingen noemen op. Als oppositie voor het betoog van Meesters (2005), geeft Verhoeven (2007) enkele tegenstemmen. Zo noemt hij Verkuyl (2005), die taalaanpassingen vergelijkt met kapperbeurten. Ze zijn volgens hem nodig om vreemde woorden in te burgeren en de leerbaarheid en leesbaarheid van de taal te verbeteren. Een voorstander van de laatste spellingwijziging is Daems (2005), die stelt dat de nieuwe spelling zorgt voor meer gelijkvormigheid.
Ook over dit punt bestaan dus verschillende opvattingen. De tegenstanders van regelmatige spellingaanpassingen hebben wel de bovenhand, zowel in de publieke opinie als in de academische wereld. Dat het de spellingkennis van jongeren beïnvloedt spreekt voor zich. Als je ooit op een bepaalde manier hebt leren schrijven, volgens bepaalde regels, en die regels veranderen – al dan niet positief – heeft dat zijn effect. Hoe meer onduidelijkheid bestaat rond de spellingregels, hoe meer twijfel er zal zijn bij de schrijver.

	3.3. De nieuwe media
Spooren (2009) voerde een enquête uit naar de bezorgdheid bij respectievelijk ouders, leerlingen en docenten over het effect van chatten op de schrijfvaardigheid van de leerlingen. Dat leverde opvallende resultaten op. De ouders en leerlingen waren pessimistisch gestemd over dat effect en de docenten zijn dan weer minder bezorgd.
Spooren (2009) onderzocht dan of die bezorgdheid terecht was. Daarvoor liet hij leerlingen enquêtes invullen over hun chatintensiviteit en liet hen een schrijftest maken. Hieruit bleek dat er geen correlatie bestaat tussen de chatintesiviteit en de schrijfvaardigheid van de leerlingen. Het pessimisme van de ouders en de leerlingen bleek dus onterecht.
Er moet worden opgemerkt, en dat doet Spooren ook zelf, dat deze studie op kleine schaal is gevoerd. En door het uiteengroeien van Nederland en Vlaanderen op talig vlak, is een Vlaams empirisch onderzoek zeker nodig. In Vlaanderen is het gebruik van de standaardtaal namelijk veel kleiner dan in Nederland (R. Vandekerckhove, persoonlijke communicatie, 2013).

4. Conclusie
Dat er een spellingproblematiek is bij jongeren, wie weet zelfs bij de rest van de bevolking ook, staat buiten kijf. Waar nu net de oorzaken liggen is nog maar de vraag. Het onderwijs is natuurlijk de eerste instantie die jongeren spelling moet bijbrengen. Uit de resultaten blijkt dat zij daar onvoldoende in slagen, hetzij door het ontbreken van de nodige aandacht voor spelling, hetzij door een verkeerde aanpak, hetzij door het ontbreken van een grondinge spellingkennis bij de leerkrachten zelf. Al is voor dat laatste verder onderzoek zeker welkom.
	De Nederlandse taal en haar spellingregels zijn een vaakbesproken topic. Als de taal niet begrijpbaar is voor jongeren, kunnen ze zich die ook niet meester maken. Tegelijkertijd moet hen ook het belang van een correcte spelling duidelijk gemaakt worden.
	Door de veelheid aan problemen die aan de grondslag liggen van de spellingproblematiek bij jongeren, is er geen magische, allesomvattende oplossing voor te vinden. Wel moeten de verantwoordelijke instanties op de verschillende terreinen, van onderwijs tot academici tot overheden, goed werk leveren om het probleem aan te pakken.
 

