Tijdsbeperking van de werkloosheidsuitkering, noodzakelijk of niet? 
 Wat vindt u van de stelling dat "misbruiken de sociale zekerheid bedreigen"? Als u hiermee akkoord gaat, bent u zeker en vast niet alleen. Maar liefst 74 procent van de Vlamingen vindt dat deze uitspraak klopt. Daar is op zich niks mis mee, maar wanneer we hen vragen wat ze vinden van de solidariteit in de maatschappij, wil slechts vier procent van de ondervraagden hiervan een toename. Het is duidelijk dat er frustraties zijn rond werkloosheid, maar is die frustratie wel gegrond? 
Op 25 mei trokken we met zijn allen naar de stembus. In de aanloop naar de verkiezingen werd het duidelijk dat elke partij een standpunt innam ten opzichte van de werkloosheid en de bijhorende uitkeringen. Er was een duidelijke rode draad doorheen alle politieke programma's: er moet iets gebeuren aan de bedragen en de periode van de werkloosheidsuitkeringen. 
Zowel Groen! als SP.A is van mening dat een welvaartsvaste uitkering de beste oplossing is. Het beperken van het bedrag is geen goed idee, wel het inkorten in de tijd. Volgens Vlaams Belang moet er een sanctiebeleid in werking treden om de werkonwilligheid tegen te gaan. Ze stellen steevast een betere disciplinering voor werkonwilligheid zodat de werkloosheidsgraad daalt. Voor CD&V en N-VA is het zeker dat werklozen een betere begeleiding nodig hebben in hun zoektocht naar werk. Daarom wil CD&V dat de uitkeringen sneller afnemen en dat er een beter opleidingsbeleid komt. N-VA daarentegen vindt dat wie niets gaf aan de maatschappij, ook niets ontvangt. Het uitgangspunt van deze partij is dan ook dat wanneer de werkloze een passende job weigert, hij zijn steun verliest. In tegenstelling tot de afname die CD&V voorstelt, pleit Open VLD voor een stijging van de uitkeringen. Althans voor de eerste maanden, want ook zij zijn voor een beperking in de tijd. 
In België zijn maar liefst meer dan vierenhalf miljoen inwoners aan het werk. Dit is echter slechts 67 procent van de actieve bevolking. Onder actieve bevolking verstaan we de personen tussen twintig en 64 jaar oud, de actieve leeftijd dus. Dit houdt in dat 33 procent niet aan het werk is. Hier zijn enkele mogelijke oorzaken voor: jongeren studeren langer, mannen of vrouwen blijven thuis voor de kinderen, mensen gaan vervroegd op pensioen of personen zijn arbeidsongeschikt. De groep van werklozen die overblijft kunnen we nog eens verdelen. Ten eerste is er een aandeel dat tussen jobs zit. Arbeiders of bedienden die hun ontslag kregen en volop aan het solliciteren zijn voor een nieuwe baan of verschillende bij-  en omscholingen volgen. De tweede groep omvat de werklozen die psychisch leed ervaren door het eigenlijke werkloos zijn of die door hun ontslag een trauma opliepen. Als laatste is er de restcategorie. Langdurig werklozen zonder een bepaalde reden, die weigeren om opleidingen te volgen en sollicatiegesprekken te doen, maar wel elke maand een uitkering krijgen zonder er iets voor te doen. En het is deze restcategorie die frustraties opwekt bij de hardwerkende bevolking.
Het werkloosheidscijfer stijgt twee keer zo snel bij mannen dan bij vrouwen. Een mogelijke verklaring hiervoor is dat er sowieso in verhouding al minder vrouwen aan het werk zijn op de arbeidsmarkt. Vaak is dit het geval omdat zij thuis blijven voor de kinderen. Maar dit was vroeger de gangbare norm, want tegenwoordig is het niet meer zo vreemd dat de mannen het huishouden op zich nemen en de vrouw gaat werken. Hierdoor kan de tewerkstelling bij mannen vlugger dalen, omdat het mannelijke aandeel gewoon ook veel groter is dan het vrouwelijke. Dit houdt niet in dat de werkloosheidsgraad bij mannen groter is dan bij de vrouwen. 
Om de hoge jeugdwerkloosheidsgraad te nuanceren, gebruiken we een soortgelijke redenering. Dertig jaar geleden was het gebruikelijk dat je na het middelbaar ging werken. Je solliciteerde, het bedrijf nam je aan en je bleef er voor de rest van je leven. Dat is tegenwoordig niet meer mogelijk. Dat twintig procent van de Belgische jeugd niet aan het werk is, is niet zo opmerkelijk. De vergrijzing van de bevolking speelt hierin een grote rol. Mensen blijven langer aan het werk, waardoor er minder jobs vrijkomen. Daardoor studeren jongeren langer om hun kansen op de arbeidsmarkt te vergroten. Maar wanneer ze dan op zoek gaan naar een job krijgen ze te horen dat hun diploma te hoog is of dat ze te veel kosten. Die twintig procent betekent dus niet dat de jeugd van tegenwoordig lui is en niet wil werken.
We kunnen dus stellen dat ook al stijgt het werkloosheidscijfer dubbel zo snel bij mannen dan bij vrouwen, het niet automatisch wil zeggen dat de werkgelegenheid meer uit vrouwen bestaat. De oorzaak van de hoge jeugdwerkloosheidsgraad kunnen we terugvinden in het feit dat jongeren langer studeren, maar ook dat ouderen langer aan het werk blijven. Wanneer werklozen langdurig gebruik maken van de overheidssteun, zonder een specifieke reden, wekt dat frustraties op bij de werkende mens. Algemeen genomen, zien we dat een betere begeleiding en opleiding van de restcategorie noodzakelijk is, in combinatie met een afnemende uitkering in een kortere periode. 