Inleiding
“Studenten scoren slecht in spelling” kopte De Standaard op 17 december 2008. Ruth Vanderswalmen stelde dit vast na een onderzoek waarbij ze 800 eerste- en tweedejaars studenten uit het hoger onderwijs had onderworpen aan een spellingtest. Ze maakten gemiddeld 25 fouten. De studenten gaven zelf als reden voor hun slechte score het tekort aan aandacht voor spelling in het secundair onderwijs (De Standaard, 17/12/2008).                                                                                                        
Deze paper gaat na of die uitspraak klopt. Niet enkel het onderwijs is de oorzaak van het slechte spellingniveau, ook andere factoren kunnen een rol spelen. Binnen het onderwijs is er een verschil tussen het basisonderwijs en het secundair onderwijs op gebied van spelling. Eerst zal ik bekijken hoeveel aandacht er naar spelling gaat in het onderwijs en hoe goed of slecht leerlingen scoren in spelling. Ik zal een onderscheid maken tussen het basis- en het secundair onderwijs.                                                                                     
Naast het onderwijs beïnvloeden ook maatschappelijke ontwikkelingen de spellingvaardigheid. De invloed van technologische hulpmiddelen en registerverschillen in de schrijftaal zullen hieromtrent worden besproken. Tot slot worden er maatregelen geformuleerd die de spellingvaardigheid verbeteren.










1. Spelling in het onderwijs in Vlaanderen
Wanneer studenten slecht scoren op een spellingtest wordt er meteen met de vinger gewezen naar het onderwijs. Zo wordt leerkrachten verweten dat ze tegenwoordig meer aandacht aan communicatieve vaardigheden besteden dan aan spelling. Er wordt ook de vraag gesteld of de schuld van het lage spellingniveau enkel bij het onderwijs ligt. Wat er waar misloopt, zal ik in de volgende paragrafen toelichten.
1.1 Basisonderwijs
De basis van onze kennis verwerven we in het basisonderwijs. We leren er lezen, schrijven, rekenen en correct spellen. Toch loopt het bij dat laatste mis, want  leerlingen kunnen niet meer juist spellen. Leerkrachten besteden te weinig aandacht aan spelling, maar het probleem situeert zich ook elders. Eerst zal ik aangeven hoeveel lestijd er naar spelling gaat en daarna zal ik de spellingresultaten van enkele onderzoeken weergeven.
1.1.1 Aandacht voor spelling
In Vlaanderen wordt er in de eindtermen vastgelegd wat de leerlingen op een bepaald onderwijsniveau moeten kunnen. In die voor het basisonderwijs staat er met betrekking tot de spelling het volgende: leerlingen moeten de spellingafspraken- en regels kunnen toepassen op woorden met een vast woordbeeld en woorden met een veranderlijk woordbeeld (werkwoorden, …). Ze moeten ook hoofdletters en interpunctie op een juiste manier gebruiken (www.ond.vlaanderen.be).                                                                         
Om deze eindtermen te kunnen verwezenlijken, moet er voldoende lestijd aan spelling worden besteed. Daems (2010,44) stelde vast dat die tijd in het basisonderwijs 75 tot 100 minuten per week bedraagt. Dit ligt binnen het geadviseerde aantal lesminuten. In scholen waar veel anderstalige leerlingen les volgen, besteedt men meer uren aan spelling dan in andere scholen. 
Tijdens deze spellinglessen worden er vooral oefeningen gemaakt om de regels aan te leren. Vaak bevatten die oefeningen een vast stramien waardoor de leerlingen snel de spellingregels kunnen ontdekken. We moeten echter vaststellen dat dit niet voldoende is om foutloos te leren spellen. Leerkrachten zouden meer aandacht moet besteden aan spelling in geschreven teksten. Ze moeten leerlingen ervan bewust maken dat ze de spellingregels ook in hun zelfgeschreven teksten moeten toepassen (Daems, 2004,4).


1.1.2 Spellingresultaten
Daems (2010, 57) vermeldt de onderzoeksresultaten van Ruijssenaars, e. a. (1992). Zij legden een woorddictee voor aan 822 Leuvense leerlingen uit het zesde leerjaar. Gemiddeld schreven ze 61% van de woorden juist. Klank-tekenkoppelingen (ei/ij, ...) en werkwoorden bleken het grootste foutpercentage te hebben, respectievelijk 25% en 22,2%. Uit een ander onderzoek (Colpin, e.a., 2005) bleek dat 30% tot 35% van de leerlingen fouten maakten tegen interpunctie. Uit zulke onderzoeken leiden Bonset en Hoogeveen (2009, 58) af dat het spellingniveau in het basisonderwijs de normen van de eindtermen niet haalt.                                                                                                                  We kunnen vaststellen dat interpunctie nog een groter pijnpunt is in de spellingvaardigheid van basisschoolleerlingen dan werkwoorden. Een op de drie leerlingen maakt namelijk fouten tegen interpunctie terwijl een op de vijf werkwoordfouten maakt. Dit is niet verwonderlijk als je weet dat vele kinderen op het einde van de basisschool het concept ‘zin’ nog niet volledig doorhebben. Ze willen wel juist spellen, maar ze hebben nog niet voldoende bagage om dat in de praktijk te brengen. We kunnen concluderen dat de eindtermen de lat te hoog leggen voor het basisonderwijs. Ze gaan ervan uit dat op het einde van het zesde leerjaar alle spellingregels gekend zijn (Bonset, 2009, 68).
1.2 Secundair onderwijs
Het is duidelijk dat er zich al een probleem situeert in het basisonderwijs. De talige kennis van basisschoolleerlingen is nog niet voldoende. In het secundair onderwijs daarentegen beschikken de leerlingen wel over die kennis. Aangezien ze nog steeds onvoldoende scoren op spellingtesten, moeten we ons de vraag stellen of de leerkrachten het verkeerd aanpakken in het secundair onderwijs. In de volgende paragrafen zal ik evalueren hoeveel aandacht zij besteden aan spelling en hoe de leerlingen scoren op spellingtesten zoals ik dat voor het basisonderwijs heb gedaan. 
1.2.1 Aandacht voor spelling
De eindtermen voor het secundair onderwijs zien er ongeveer hetzelfde uit als die voor het basisonderwijs. Er komt enkel bij dat de leerlingen bereid moeten zijn om hun taal en spelling te verzorgen (www.ond.vlaanderen.be). Leerlingen moeten volgens de eindtermen leren hoe ze juist moeten spellen. In de praktijk wordt er te weinig aandacht besteed aan de spellingregels. Het volgende is daar een goed voorbeeld van. In het secundair onderwijs worden er enkel binnen het vak Nederlands spelfouten aangeduid en soms worden daar ook punten voor afgetrokken. Leerkrachten van andere vakken doen dit vaak niet (Daems, 2010, 70).  
In het secundair wordt er tijdens de les veel minder aandacht besteed aan spelling. Leerkrachten gaan ervan uit dat de leerlingen alle spellingregels al in de basisschool hebben verworven. Om aan te geven hoeveel lestijd er nog aan spelling wordt gewijd, ontbreken de nodige cijfers. In de eerste en de tweede graad worden er nog oefeningen gemaakt op spelling. Er komt echter geen nieuwe leerstof aan bod. In de derde graad verdwijnt de aandacht voor spelling volledig naar de achtergrond (Nederlandse Taalunie, 2011, 13).
1.2.2 Spellingresultaten
Uit een onderzoek van Leroy e. a. (1990) blijkt dat in het zesde middelbaar de werkwoorden niet langer een van de grootste problemen zijn, maar wel de andere spellingonderdelen zoals de tussen –n of voornaamwoorden. Voor werkwoorden haalt 12% van de leerlingen de norm niet terwijl dit voor de andere spellingonderdelen 40% is. Interpunctie blijft wel het grootste probleem. 48% van de leerlingen zit onder deze norm. Naarmate de leerlingen ouder worden, beheersen ze de werkwoordregels beter, maar interpunctie blijft een pijnpunt. Ook in het secundair onderwijs worden er te veel fouten tegen spelling gemaakt.
2. Invloed van de maatschappelijke ontwikkelingen op de spellingvaardigheid
Het onderwijs zou veel meer nadruk moeten leggen op spelling, maar er zijn ook nog andere factoren die het spellingniveau van jongeren beïnvloeden. Denk maar aan de maatschappelijke ontwikkelingen die zorgen dat de wereld steeds technologischer wordt. Technologische hulpmiddelen kunnen het leven aangenamer maken, maar soms hebben ze ook negatieve effecten. Welke dat zijn met betrekking tot spelling zal in de volgende paragraaf duidelijk worden. Door de nieuwe communicatiekanalen is er ook een registerverschil in schrijftaal ontstaan. Dat zal ik in de tweede paragraaf toelichten. 
2.1 Schrijven met technologische hulpmiddelen
Vandaag heeft bijna alle schoolgaande jeugd een computer. Toen hun ouders naar school gingen, was dit nog niet zo. Als zij een tekst moesten schrijven, moesten ze eerst een kladversie maken en die daarna overschrijven. Daardoor werd er ook een extra controle op de spelling ingebouwd. Door de automatische spellingcorrectie is die controle weggevallen. Als leerlingen nu een tekst schrijven op hun computer gaan ze ervan uit dat alle spelfouten automatisch worden gecorrigeerd. Ze zullen minder vaak hun tekst kritisch nalezen.                                                                                                                                   Daar zit nu net het probleem. Als jongeren op school iets moeten schrijven, gebeurt dit nog altijd met pen en papier. Dan moeten ze zelf hun teksten nalezen op fouten, maar dat zijn ze niet meer gewoon. Ze denken minder na of ze correct spellen omdat ze vertrouwen op de spellingcorrector van hun computer. Helaas corrigeert die niet alle fouten. Zo zullen dicteewoorden veel vaker worden verbeterd dan werkwoordfouten. Om dit hiaat in de spellingcorrector op te vullen, moeten jongeren hun schrijfsels nog eens nakijken op spelfouten. Vaak zijn technologische hulpmiddelen nuttig, maar in dit geval moeten we concluderen dat ze bij jongeren de aandacht voor spelfouten verslappen (Nederlandse Taalunie, 2011, 17; Bonset 2010, 6).
2.2  Registerverschillen in schrijftaal
In de spreektaal bestaat er al langer dan vandaag een registerverschil. Gheuens (2010, 25) stelde vast dat een dergelijk fenomeen tegenwoordig ook verschijnt in de schrijftaal. In sms- en chattaal gebruiken jongeren vele afkortingen. Ze gaan daar losser om met spelling, maar ze zijn zich bewust van het registerverschil tussen chattaal en formele teksten. Jongeren weten heel goed dat ze in een formele brief niet ‘nix’ in plaats van ‘niks’ mogen schrijven. In sms-taal daarentegen kan dit wel. Daar is het aan te raden om zo weinig mogelijk tekens te gebruiken zodat de communicatie vlot verloopt.
Hoewel de meeste jongeren zich bewust zijn van dit registerverschil, stellen sommige leerkrachten vast dat ze niet altijd het juiste register gebruiken. Denk maar aan de als/dan vergissingen bij de vergrotende trap. Door niet op elk communicatieniveau de juiste spelling toe te passen, besteden jongeren er minder aandacht aan wanneer dat wel nodig is. Naast een blind vertrouwen in technologische hulpmiddelen en te weinig aandacht voor spelling in het onderwijs, is dit ook een van de redenen waarom de spellingvaardigheid op een laag niveau staat (Bonset, 2007).
3. Maatregelen om de spellingvaardigheid te verbeteren
Het onderwijs speelt een grote rol in de slechte spellingvaardigheid van jongeren.  In het secundair wordt te weinig aandacht besteed aan spelling omdat die in het basisonderwijs al verworven zou moeten zijn. Het spellingonderwijs aanpassen is een oplossing om het spellingniveau naar boven te halen. In het secundair moeten veel meer oefeningen worden gemaakt op spelling en dan vooral op interpunctie. Ook in de hoogste graden moet daar aandacht aan worden besteed.  
Naast meer spellingoefeningen invoeren, moet het onderwijs jongeren ook een andere attitude tegenover spelling bijbrengen. Jongeren denken te vaak dat spelling niet zo belangrijk is. Ze vinden de boodschap belangrijker dan de verwoording. Toch kan een slechte beheersing van de spelling heel wat negatieve effecten hebben. Als een werkgever een sollicitatiebrief met een dt-fout ontvangt, zal die snel in de papiermand belanden. Van die negatieve effecten moeten leerkrachten de jongeren bewust maken. Ze moeten beseffen dat een juiste spelling hanteren meer is dan punten verdienen op school (Nederlandse Taalunie, 2011, 49).                                                                                                                       
Een derde maatregel die het onderwijs kan nemen, is een vakoverschrijdende aandacht voor spelling. Als leerlingen een spelfout maken in een ander vak dan het vak Nederlands worden daar geen punten voor afgetrokken. Er wordt hooguit aangeduid dat er een fout werd gemaakt , maar zelfs dat gebeurt niet altijd. Als er bij de andere vakken ook een deel van de punten naar spelling zou gaan, zullen leerlingen misschien meer aandacht hebben voor een correcte spelling. Hun attitude zou daarmee ook veranderen (Daems, 2010, 72).
Conclusie
De centrale vraag van deze paper was welke factoren de spellingvaardigheid van jongeren beïnvloeden. Zoals in de inleiding werd aangegeven, kan het onderwijs daar een rol in spelen. We hebben gezien dat vooral het secundair te weinig aandacht besteed aan spelling. Leerkrachten uit het secundair onderwijs veronderstellen dat leerlingen aan het einde van het basisonderwijs de spelling onder de knie hebben, maar dat is niet het geval. Vooral met interpunctie blijken ze veel problemen te hebben. 
Er zijn ook nog andere factoren die verklaren waarom studenten slecht scoren op spelling. Wanneer leerlingen teksten schrijven, vertrouwen ze te veel op de automatische spellingcorrector. Daardoor worden  ze slordiger in hun houding tegenover spelling. Een andere maatschappelijke ontwikkeling die een invloed heeft op de spellingvaardigheid is het registerverschil in de schrijftaal. In nieuwe media zoals chat en sms wil men de boodschap zo kort mogelijk verwoorden. Daardoor wordt er minder gelet op een correcte spelling. Soms sluipen enkele van deze verkorte vormen binnen in formele schrijftaal. 
Maatregelen om de spellingvaardigheid te verbeteren moeten vooral in het onderwijs worden genomen. Het secundair moet meer aandacht besteden aan spelling. Zo moet de attitude van jongeren ten aanzien van spelling worden veranderd en er moet een vakoverschrijdende aandacht voor spelling zijn. We kunnen concluderen dat de schuld van de slechte spellingvaardigheid niet enkel bij het onderwijs ligt, maar dat het wel de meeste mogelijkheden biedt om het niveau op te krikken.	 

