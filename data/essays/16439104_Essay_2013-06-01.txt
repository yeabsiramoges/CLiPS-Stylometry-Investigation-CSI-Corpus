In Brussel was de kater nog niet over na de kampioensviering in Carré toen berichten over het verkopen van clubs het hoogtepunt van de competitie overschaduwden. KV Oostende speelt kampioen in tweede klasse, maar mag eigenlijk niet naar eerste van de eigenaar omdat het een veredeld B-team is van Zulte-Waregem. Dus moet die club maar weg. Daar zit je dan als supporter in hart en nieren. Ook de ratten zitten in zak en as. Beerschot gaat wederom op de fles door erbarmelijk management. Als managers zomaar doen en laten wat voor henzelf het beste is, zonder oog voor de supporters, de club of wie dan ook, waarom zouden we dan nog gaan kijken? Als ploegen niet meer mogen spelen om te winnen, hoe durf je dan nog geld vragen aan de ticketbalie? En hoe moet het nu verder met die clubs die het slachtoffer zijn van die rijke bonzen?
Over heel Vlaanderen klinkt het dat Antwerpen alles heeft om een topclub te kunnen hebben in eerste klasse, buiten dan goede managers. Iedereen heeft wel z'n eigen mening over hoe Antwerpen weer op de voetbalkaart gezet moet worden. De supporters van Beerschot willen fuseren met KFCO Wilrijk. Slim gezien van de ratten want de voorbije jaren is er enorm veel geïnversteerd in Wilrijk: een kunstgrasterrein, een vernieuwd stadion, veel nieuw talent. En zo kunnen ze dus weer een Antwerpse club opslorpen en ze leegpompen tot er weer een faillissement komt. Dan is het on to the next one.
Het Kielse bestuur zelf wacht rustig af, terwijl andere mensen hun job doen. Zoals Bart De Wever, die naarstig op zoek is naar een stamnummer voor Antwerp United of Beerschot 3.0. Hij sprak met Jan Van De Wijngaert, eigenaar van zowel Zulte-Waregem als KV Oostende. Die vertelde hem dat hij KVO had gekocht om zijn jeugdtalenten te kunnen ontwikkelen in tweede klasse. Normale managers gebruiken daarvoor hun B-team. Hij had daar een tweede club voor nodig. Maar nu promoveert die tweede club ineens naar eerste. Dus moet VDW ervan af geraken. Als excuus zei hij tegen de pers: "Vijf West-Vlaamse clubs in eerste klasse is financieel niet haalbaar." De staving daarvoor blijft echter een raadsel. Want supporters zijn er genoeg voor de verschillende clubs. Je ziet in geen enkel West-Vlaams stadion een lege tribune. Sponsors zijn er ook genoeg want er wordt gevochten om de plaatsen op de shirts van de eersteklasseclubs. Waarom wil VDW Oostende dan kwijt? Zijn eigen centen. Hij weet dat de club op dit moment het meeste waard is voor andere clubs: Er is groeipotentieel, veel jong talent, een goede infrastructuur en een stamnummer in eerste klasse. De gesprekken met De Wever liepen echter al snel af nadat er gelekt werd aan de pers en de heisa begon. Maar als Van De Wijngaert er toch nog in kan slagen zijn clubs te laten fuseren mag er geen twijfel over bestaan waar dat vrije stamnummer naartoe zal gaan.
Veel neutrale voetballiefhebbers zien wel heil in een nieuwe ploeg van 't stad. Antwerp United moet die ploeg dan gaan heten. Manager van Royal Antwerp FC Wilfried Schepens maakte er gisteren in De Zevende Dag geen geheim van dat hij het webadres voor die club al enkele jaren geleden gereserveerd heeft. Maar zo'n voorstel kan enkel komen van iemand die geen echte clubsupporter is. Van iemand die niet z'n hele leven is opgegroeid met rood-wit, paars, blauw-geel of geel-zwart in zijn hart. Voetbal is een traditiesport. Je kan als supporter even goed van club veranderen als je als ouder van kind kunt veranderen. Veel slaagkansen zijn er dus niet voor Antwerp United.
Als je als supporter op zondagmiddag naar het stadion trekt, wil je je spelers alles zien geven. Je wil dat ze tot op het bot gaan om de overwinning binnen te halen. Dan zal ook jij dat doen, door voor je ticket te betalen, een clubsjaal te kopen en achteraf nog een pint te pakken in de cafetaria. Maar als je weet dat jouw ploeg niet mag spelen om te winnen omdat hun plaats in een lagere klasse is, blijf je gewoon thuis. Als de rijkste clubs in eerste klasse clubs uit de lagere klassen opkopen om zelf te kunnen bepalen wie er in eerste mag spelen is er geen enkele reden meer om te gaan supporteren. De monopolie op het geld in het voetbal blijft zich maar uitbreiden. Zo worden de seizoenen dus telkens gewoon herhaald. De rijken worden rijker, de armen worden armer. Een universele ontwikkeling die zich overal voordoet waar veel geld in de handen komt van een kleine groep mensen.