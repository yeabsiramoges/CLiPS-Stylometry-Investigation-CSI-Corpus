Ben jij gelukkig?

In de huidige maatschappij wordt er veel waarde gehecht aan gelukkig zijn. Veel mensen klagen dat ze niet gelukkig zijn, terwijl het iets is dat je zelf kan bepalen.

Een persoon die de lotto wint, een vrouw die bevalt van haar eerste kindje, een dagje shoppen, ... Gelukkig zijn: wie of wat bepaalt opdat iemand gelukkig is? Geld? Liefde? Vriendschap? Of is dat gevoel er gewoon? Zomaar.

Geluk is een gevoel dat elke persoon kan ervaren. Het is een gevoel van blijdschap, opwinding, ... Kortom, een zalig gevoel. Iedereen is uniek en heeft een eigen persoonlijke gedachte(n)gang waardoor ook de manier waarop iemand emoties  ervaart, heel verschillend kan zijn. Mevrouw X kan boos worden ten gevolge van een bepaalde situatie, terwijl meneer Y dit juist ervaart als een leuke situatie waar hij blij van wordt.

Onderzoek toont aan dat Vlamingen vorig jaar maarliefst 8% gelukkiger waren dan dit jaar. Hiermee staat België op de achtste plaats in de Internationale Geluksindex, wat op zich een goede prestatie is. De gelukkigste mensen zouden in Denemarken en Zwitserland verblijven. Hierbij rijst dan de vraag of dit te wijten is aan rijkdom, aangezien deze landen tot de rijkste van de wereld behoren. Indien we de situatie in Amerika bekijken, kan er gezegd worden dat Europeanen in het algemeen meer tevreden zijn dan Amerikanen. Mogelijke oorzaak van deze ontevredenheid in de VS is het gebrekkige socialezekerheidssysteem. In Europa, en zeker in België, is dit systeem veel beter uitgebouwd en ervaart men een groter gevoel van zekerheid. Een gevoel van zekerheid kan een reden zijn voor een verhoogd gevoel van geluk. De inwoners van een land met een hogere mate van sociale controle, zouden volgens onderzoek dan weer minder gelukkig zijn. Een goed voorbeeld van zo een land is China. In China heerst er een streng autoritair beleid en staat de bevolking continu onder druk. Deze autoriteit vindt plaats op alle markten, en zeker in het onderwijs.

Verschillende factoren bepalen de mate van gelukkig zijn. Geluk wordt in de eerste plaats sterk beïnvloed door de steun die je van familie, vrienden en collega's krijgt. Op familie kan je bouwen. Wat er zich ook voordoet, ze staan altijd voor je klaar. De liefde en steun van je ouders is onvoorwaardelijk. Ook je vriendengroep speelt een belangrijke rol. Iemand met veel vrienden kan even gelukkig zijn dan iemand met één of twee vrienden, maar ook dit verschilt van persoon tot persoon. Wanneer een persoon geen vriendschap ervaart, kan dit aanleiding geven tot ongelukkig zijn of zelfs depressie. Vervolgens is ook de werkomgeving van belang. Iemand die elke dag met plezier naar zijn of haar werk gaat, is blijer dan een ongemotiveerde werknemer. Daarom is de sfeer op je werk en de aanvaarding door je collega's heel belangrijk. Een aangename werksfeer maakt gelukkig.

Factoren kunnen ook van economische aard zijn. In tijden van crisis zijn mensen meer op hun hoede en woelt er een groot gevoel van onzekerheid. Hierdoor ontstaat er een gevoel van angst dat gepaard gaat met een hoge mate van ongelukkig zijn. Werkgelegenheid is een volgende factor die gevolgen heeft voor het gelukkig zijn van iemand. Het is namelijk zo dat iemand met een job zich beter in zijn vel voelt dan een werkloze. Ook hier speelt het gevoel van onzekerheid. Vragen zoals "Kan ik mijn huur wel betalen deze maand?" en "Wat als ik ziek word? Kan ik de kosten dan wel aan?" spoken continu door het hoofd van een werkloze, waardoor het geluk wordt aangetast. Factoren van klimatologische aard daarentegen, zoals mooi of slecht weer, blijken dan weer geen invloed te hebben.

Maar wat met geld? Maakt het écht gelukkig? Geld is een middel dat iedereen nodig heeft om te overleven en dit middel is dan ook onmisbaar in deze samenleving. De hoeveelheid geld kan een rol spelen voor de mate van gelukkig zijn. De ene persoon hecht meer waarde aan liefde en vriendschap, terwijl voor de andere geld op de eerste plaats staat. Iemand met veel geld kan goederen kopen waarvan hij blij wordt, terwijl iemand met weinig geld niet altijd in staat is om dit te doen. Dit maakt een arme niet meteen minder gelukkig dan een rijke. Alles hangt af van de waarde die je hecht aan geld. Heath Ledger bijvoorbeeld. Hij was een rijke acteur die alles kon kopen wat hij wou. Maar was hij gelukkig? Hij stierf net zoals Amy Winehouse en Peaches Geldof aan een overdosis ten gevolge van een depressie. 

De mate van geluk is dus het gevolg van verschillende factoren en wordt door iedereen op een andere manier ervaren. Wat er aan de basis ligt van dit gevoel is duidelijk, maar je maakt het nog altijd zelf. Een feit dat veel mensen wel eens durven vergeten.
 
