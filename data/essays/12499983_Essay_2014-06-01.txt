Geen werkloosheidsuitkering for life
In België is 67,2% van de 20- tot 64-jarigen aan het werk. Deze werkende bevolking kijkt met tal van vooroordelen neer op werklozen, want dat zijn zwartwerkers of luirikken en vooral profiteurs. De werkenden onder ons vragen zich ook - al dan niet luidop - af waarmee die overige 32,8% bezig is; niet geheel onterecht, want 'wie wil werken, kan werken'.
Voor sommigen kan het moeilijk zijn de juiste plek op de arbeidsmarkt te vinden. Zij hebben tijd nodig om de job die ze voor ogen hebben, te kunnen bemachtigen. Jongeren vertegenwoordigen een grote groep van de werklozen, of beter gezegd werkzoekenden, in ons land. Deze groep van twintigers is kieskeurig, want zij hebben gestudeerd en  weten goed wat ze willen (of dat denken ze toch). Tijdens het studeren, vormen deze jongeren een toekomstbeeld waar ze na hun langverwachte laatste jaar hardnekkig naar op zoek gaan. Ze willen zo snel mogelijk aan hun uitgestippelde route beginnen en daar loopt het mis. De maatschappij is jammer genoeg niet in het bezit van een oneindige voorraad jobs en kan dus ook niet voorzien in een droomberoep voor iedereen. Zo ontstaat er een overschot aan werkzoekende jongeren. Naast de jongeren zijn er degenen die al werkervaring hebben opgedaan en die hun ontslag gekregen of gegeven hebben. Deze mensen weten nog beter wat ze willen en vooral wat ze niet willen. Zij hebben tijd nodig om na te denken over wat hun volgende carrièrestap gaat zijn. Een werkloosheidsuitkering geeft hen de tijd dat ze nodig hebben.
De politieke partijen hebben allemaal zo hun eigen mening omtrent uitkeringen. Al zijn ze het er wel over eens dat een tijdslimiet op de werkloosheidsuitkering noodzakelijk is om profiteurs te voorkomen. Enerzijds willen ze ervoor zorgen dat werkzoekenden de tijd krijgen om iets passends te vinden. Anderzijds willen ze de werklozen dan weer niet stimuleren om het rustig aan te pakken door ze te veel tijd te geven.
Samengevat heeft iedere werkzoekende de tijd nodig om een passende job te kunnen vinden. Dankzij een tijdelijke werkloosheidsuitkering is dit mogelijk, maar deze uitkering moet beperkt worden in tijd. Er kan niet zoiets bestaan als een werkloosheidsuitkering for life.