1.	Inleiding
“Met een goede aanpak en voldoende tijd is élk kind in staat om vlot te leren lezen”, poneert Erik Moonen op 12 maart in De Standaard. Tijdens de Boekenweek laait de discussie rond dyslexie en leesonderwijs hoog op. Deze literatuurstudie beschrijft hoe neurowetenschapster Maryanne Wolf het leesproces en dyslexie benadert in haar boek Proust and the squid. The story and science of the reading brain. We gaan na waarin haar visie verschilt en overeen komt met de ideeën van professor psychologie Wim Van den Broeck. We onderzoeken of er een sluitende definitie voor dyslexie bestaat en elk kind volgens Wolf en Van den Broeck werkelijk in staat is om vlot te leren lezen.
2.	Het leesproces
Wanneer u net deze inleiding las, voltrok er zich een complex proces in uw brein. De volgende twee paragrafen belichten de wijze waarop Maryanne Wolf dit proces benadert en hoe het zich ontwikkelt. In het derde onderdeel worden de verschillen tussen culturen en de daarbij horende talen toegelicht. 
2.1	Lezen als cultureel gegeven
Maryanne Wolf benadert het leesproces als iets fundamenteel onnatuurlijks. Er is geen specifiek gen dat de leesontwikkeling spontaan in gang zet. Ze beschouwt lezen als een culturele uitvinding van onze voorvaderen, die mogelijk is door de plastische organisatie van de menselijke hersenen. Dankzij die hersenstructuren zijn neuronen in staat om bestaande visuele – en spraakstructuren met elkaar te verbinden, waardoor het brein zichzelf kan herscheppen door ervaring en zichzelf kan leren lezen. Wolf formuleert het als volgt: 
	Ten grondslag aan de capaciteit van de hersenen om te leren lezen ligt de proteaanse 	capaciteit om nieuwe connecties te maken tussen structuren en circuits 	oorspronkelijk gewijd aan andere meer fundamentele hersenprocessen die een 	langer bestaan hebben genoten in de menselijke evolutie, zoals gezichtsvermogen en 	gesproken taal. We weten dat neuronengroepen onderling nieuwe connecties en 	trajecten maken telkens wanneer we een nieuwe vaardigheid verwerven. 	Computerwetenschappers gebruiken de term ‘open architectuur’ […] Dankzij dit 	ontwerp worden we geboren geprogrammeerd met de capaciteit om te veranderen 	wat ons gegeven is door de natuur, zodat we aan haar voorbij kunnen gaan (Wolf, 	2008, p. 5) (eigen vertaling).
Wim Van den Broeck (2004) volgt de opinie van Wolf en geeft aan dat “lezen en spellen een relatief recent cultuurhistorisch product is waarop de evolutionaire processen geen vat kunnen hebben gehad” (p. 142). Ook Eric Moonen deelt deze visie en stelt het volgende: 
	Het verschil tussen praten aan de ene kant en lezen en schrijven aan de andere lijkt 	hierop neer te komen: taal maakt deel uit van ons biologische erfgoed, terwijl het 	schrift een culturele verworvenheid is. Anders gezegd: praten is een natuurlijke 	bezigheid, zoals eten, lopen en slapen, maar er is niets natuurlijks aan lezen en 	schrijven. Lezen en schrijven zijn technieken die moeten worden geleerd, zoals 	weven, bakken, brouwen en autorijden (Moonen, 2012, p. 12).
Wanneer we aannemen dat het leesproces een culturele verworvenheid is en dat er niet zoiets bestaat als ‘het leesgen’, betekent dat dat een kind dat leert lezen een aangepaste, ondersteunende omgeving nodig heeft om zich het leesproces eigen te maken (Wolf, 2008). In de volgende paragraaf behandelen we Wolfs bevindingen over het leesproces.
2.2	De piramide van het leesproces
Het schijnbaar vanzelfsprekende leesproces bestaat uit diverse complexe stadia. Wolf stelt dat het proces staat of valt met drie “ontwerpprincipes: de capaciteit om nieuwe verbindingen te maken tussen oudere structuren, de capaciteit om gebieden te vormen met een prachtig precieze specialiteit om patronen te herkennen in informatie en de vaardigheid om uit die gebieden automatisch informatie te destilleren en te verbinden” (Wolf, 2008, p. 12) (eigen vertaling).
Ze verdeelt het leesproces onder in vijf niveaus, die ze onderbrengt in de “pyramid of reading behaviours” (zie bijlagen: afbeelding 1). Helemaal bovenaan de piramide bevindt zich het niveau van het beginsel van leesgedrag: het lezen van een woord of een zin. Daaronder behelst de tweede laag de perceptuele –, conceptuele –, linguïstische –, motorische – en aandachtsprocessen die nodig zijn om te kunnen lezen. Op het derde niveau vinden we de neuronen, die op het vierde niveau connecties vormen waardoor er circuits ontstaan. Wolf (2008) schrijft aan die circuits het vermogen toe om “langdurige representaties te maken en behouden van verschillende vormen van informatie, [dat] staat de mens toe om een specialist te worden in het zien en horen van – bijvoorbeeld – letters en fonemen, en om dit automatisch te doen” (p. 169) (eigen vertaling). Aan de basis van de piramide ligt de genetische fundering die oudere structuren zoals zien en spreken voorprogrammeert. Wanneer er binnen dit leescircuit iets spaak loopt, spreken we van ‘dyslexie’. 
Naast dyslexie zijn er nog andere leesproblemen mogelijk wanneer er iets misloopt in het leescircuit. Boersen & Verhoeven (2013) geven aan dat ook dyspraxie een potentiële stoornis is, dit is “een fenomeen dat leidt tot problemen bij het plannen en coördineren van motorische handelingen. Vaak gaat dyspraxie samen met problemen met spraak, taal en het waarnemen” (p. 386). Van den Broeck (2002) voegt nog dysorthografie of het “verminderd vermogen om tekst te schrijven met inachtneming van de geldende, onderwezen spellingregels” (Pinkhof, Everdingen & Eerenbeemt, 2012, p. 386) aan de lijst met mogelijke leesproblemen toe. Hieromtrent blijft de vraag open op welk(e) niveau(s) het proces stokt en wat de precieze oorzaak is.
2.3	Een andere cultuur of taal, een ander systeem.
Indien we lezen benaderen als een cultureel gegeven, impliceert dat een enorme culturele diversiteit waarmee we rekening moeten houden. Volgens Wolf (2008) zijn er opvallende verschillen tussen de neuronenverbindingen van een Engelse lezer en een persoon die leert lezen in het Chinees. Dat is te verklaren door de diverse verschijningsvormen van het schrift; Chinese karakters vergen een andere manier van lezen dan het Engelse alfabet. Die cultureel bepaalde leeswijze heeft het brein op een bepaalde wijze gevormd. De vier toplagen van de piramide (zie bijlagen: afbeelding 1) “moeten leren hoe ze de noodzakelijke paden opnieuw moeten vormen op elk moment waarop een individu een tekst [in een bepaalde taal] leest” (Wolf, 2008, p. 169) (eigen vertaling). Sprekers en lezers van verschillende talen hebben dus een andere hersenorganisatie. Dit betekent dat andere delen van de hersenen worden geactiveerd tijdens het leesproces (zie bijlagen: afbeelding 2). 
3.	Dyslexie: stoornis of gave?
Het begrip ‘dyslexie’ is geen welomlijnd gegeven. In de volgende paragraaf worden de benaderingen van dr. Wim van den Broeck en dr. Maryanne Wolf, die elk een eigen kijk op de aanpak van dyslexie hebben, tegenover elkaar geplaatst. 
3.1	Een moeilijke definitie
Tot op vandaag is er nog geen allesomvattende definitie voor dyslexie. Hiervoor zijn verschillende verklaringen. Ten eerste de vele verschillende wetenschappelijke domeinen waarvan dyslexie een onderzoeksobject is, waaronder orthopedagogiek, neurowetenschap, psycholinguïstiek en talloze andere disciplines. Bovendien is het brein erg complex, wat mogelijk maakt dat er verschillende oorzaken voor dyslexie bestaan. Ten slotte is er nog de diversiteit aan dyslectici. Elk individu heeft eigen sterktes en zwaktes en moet op een andere wijze benaderd worden (Wolf, 2008).
3.1.1	De definitie van Wim Van den Broeck
Wim van den Broeck formuleert zelf een operationele, beschrijvende definitie van dyslexie:
	Ontwikkelingsdyslexie is een ernstig probleem in het leren vlot [eigen cursivering] 	lezen van woorden, relatief t.o.v. een relevante normgroep [eigen cursivering], en 	niet toe te schrijven aan een duidelijk, aanwijsbare endogene of exogene oorzaak 	(bijv. manifeste neurologische schade, ernstige sensorische, mentale of motorische 	belemmeringen, of extreme onderwijstekorten) (Van den Broeck, 2002, p. 20).
Hij introduceert een ‘normgroep’ waarmee hij een kind dat ernstige leesproblemen heeft, vergelijkt: “Als een gehoorgestoord kind zwak leest in vergelijking met de groep van gehoorgestoorde leeftijdsgenoten, dan is dat kind wel dyslectisch” (Van den Broeck, 2002, p. 20). Volgens Van den Broeck (2002) “veronderstelt lezen steeds een leesproces dat contextueel en cultureel ingebed is. Dyslexie kan dus niet universeel genormeerd worden, maar steeds binnen een relevante context” (p. 20). Die contextgebonden visie komt overeen met de ideeën van Wolf. Ze pleiten er beiden voor om dyslectici te benaderen naargelang hun samenleving of meer specifiek hun taalgebied. Met ‘vlotheid’ doelt hij op een combinatie van accuratesse en snelheid. Hij laat het begrip ‘spelling’ weg, omdat er – zoals eerder aangegeven – een andere categorie voor bestaat: dysorthografie. Ook intelligentie vinden we niet terug in zijn definitie. Hij beschouwt dat niet als een noodzakelijk criterium voor dyslexie. Hij beschouwt het leesproces als een proces dat beïnvloed wordt door verscheidene factoren, wat ertoe leidt dat ook dyslexie veroorzaakt kan worden door diverse oorzaken:
	Leren lezen is een leerproces en sommigen daarvan zijn intra individueel en 	sommigen extern […]. Het zal gewoonlijk zeer moeilijk blijken om vast te pinnen 	welke determinant of welk determinantencomplex de oorzaak is van het 	leesprobleem of een 	gebrekkig lezend individu. […] Hoewel de meeste 	leesproblemen waarschijnlijk deels bepaald worden door intrinsieke factor, zou een 	realistische definitie van dyslexie de mogelijkheid voor een multidimensionale 	oorzaak open moeten laten (Van den Broeck, 2005, pp. 25 - 26) (eigen vertaling). 
Van den Broeck houdt het dus op een ernstig leerprobleem betreffende het vlot leren lezen. Dit probleem is getoetst aan een relevante normgroep en is niet veroorzaakt door bepaalde exogene of endogene factoren. Ook wijst hij op de mogelijkheid van een multidimensionale oorzaak. De criteria spelling en intelligentie ontbreken in zijn definitie. 
3.1.2	De definitie van Maryanne Wolf
De benadering van Wolf wijkt af van die van Van den Broeck. Doordat Wolf lezen als een onnatuurlijk gegeven benadert, beschouwt ze dyslexie niet als leerstoornis: “Dyslexie kan niet simpelweg een fout in het leescentrum van de hersenen zijn, want zoiets bestaat niet” (Wolf, 2008, p. 168) (eigen vertaling). Er is immers geen gen aanwezig dat het leesproces op gang brengt, zoals eerder al aangegeven kunnen we lezen doordat we verbindingen maken tussen verschillende reeds bestaande structuren. Hierin treden Ruijssenaars en Hamers (1989) haar bij:
	Bij deze kinderen [met dyslexie] is er sprake van een stoornis in het psychologisch 	proces waaraan wellicht een neurologische oorzaak ten grondslag ligt. Het is op zijn 	minst opmerkelijk dat men al bijna 100 jaar veronderstelt dat het een stoornis betreft 	in een bepaald hersengebied (p. 145).
Wolf probeert dyslexie te verklaren door naar de – door Ruijssenaars en Hamers veronderstelde – neurologische oorzaak te zoeken, maar vormt zelf geen eigen definitie. Wolf ziet dyslexie niet als een ‘fout’, maar als “een verbazend voorbeeld van de strategieën die het brein gebruikt om te compenseren: wanneer het een functie niet kan uitvoeren op een bepaalde manier, reorganiseert het zichzelf – letterlijk – om een andere manier te vinden” (Wolf, 2008, p. 197) (eigen vertaling). Ze beschouwt dyslexie dus eerder als een gave, die de dyslecticus niet hoeft te beperken, maar zelfs kan verrijken doordat hij op een andere, creatieve manier denkt. Daarenboven kunnen neurowetenschappers door onderzoek naar de diverse neuronenverbindingen die een dyslecticus maakt, de dieperliggende structuren van het algemene leesproces blootleggen (Wolf, 2008).
3.2	Diverse oplossingsstrategieën 
Omdat er geen consensus bestaat over de definitie van dyslexie, bestaan er verschillende oplossingsstrategieën. Van den Broeck en Wolf hebben elk hun eigen invalshoek en dus ook een andere praktische aanpak om dyslectici te leren lezen.
3.2.1	 De gemeenschappelijke aanpak van Wim van den Broeck
Van den Broeck beschouwt dyslexie als een hardnekkige stoornis bij de vlotheid van het lezen, die niet verklaard kan worden door aanwijsbare oorzaken. Daarom pleit hij voor een grondige begeleiding die niet alleen oog heeft voor het probleem zelf, maar ook voor mogelijke nevenwerkingen ervan: “De hardnekkigheid van het probleem vraagt […] om een meer intensieve aanpak en een systematische inzet en organisatie van middelen om de vaak begeleidende motivationele en emotionele problemen het hoofd te bieden” (Van den Broeck, 2004, p. 142). Hij legt de nadruk op het betrekken van dyslectici bij de lessen en testen, in plaats van hen anders te behandelen door hen bijvoorbeeld vrij te stellen van schriftelijke toetsen. Die vrijstelling ziet Van den Broeck (2004) als een gevolg van de medicalisering van lees – en spellingsproblemen, waartegen hij zich verzet. In tegenstelling tot de uitsluiting van dyslectici moet er samen intensief gewerkt worden aan leesvaardigheid, het leren van de ‘alfabetcode’ en oefenen van orthografische structuren. Hij ziet het betrekken van de zwakkere lezer bij de groep als een stimulerende werkwijze:
	Het bereiken van een zo hoog mogelijk vaardigheidsniveau van de hele klas vormt 	meteen een krachtig middel om het aantal achterblijvers en het aantal ernstige 	leesproblemen (dyslexie) krachtig terug te dringen en garandeert op deze wijze het 	maximaliseren van gelijke kansen en zorgverbreding (Van den Broeck, 2004, p. 149).
3.2.2	De individuele aanpak van Maryanne Wolf
In tegenstelling tot Van den Broeck pleit Wolf voor een meer individuele aanpak. Ze geeft aan dat het dyslectische brein op een andere wijze georganiseerd is, waardoor het zwaktes ondervindt, maar ook sterktes die ‘normale lezers’ niet of in mindere mate bezitten. Als voorbeeld haalt Wolf kunstenaars of wetenschappers aan, die leesproblemen ondervonden, maar op cultureel – of wetenschappelijk vlak uitzonderlijk uitblonken. Ze noemt bijvoorbeeld Einstein en Da Vinci (Wolf, 2008). Natuurlijk heeft niet elk kind met dyslexie talenten zoals die van Da Vinci of Einstein. Vaak zijn dyslectici erg onzeker en onderschatten ze hun capaciteiten. Wolf pleit ervoor om elk kind te overtuigen van zijn of haar mogelijkheden en wil het op een plezierige wijze leren lezen. Wolf legt de nadruk op de individualiteit van elke dyslecticus en de noodzaak van een intensieve begeleiding, die aangepast is aan het individu. Ze geeft aan dat educatief onderzoek van neurowetenschappers kan helpen bij het bepalen van de beste aanpak voor elke individuele lezer. Neurowetenschappers bestuderen “[de] structurele regio’s in het brein van kinderen gedurende specifieke testen, en hoe die wel of niet veranderen na een specifieke verzameling van accenten in de behandeling” (Wolf, 2008, p. 211) (eigen vertaling).
In een vergelijkende studie tussen Engelse en Hebreeuwse dyslectici duiden Wolf, Katzir, Shaul en Breznitz erop dat “de verschillen tussen talen implicaties hebben voor zowel de klemtonen in het leesonderwijs, als de aard van de moeilijkheden die dyslectische kinderen ondervinden in beide talen” (Katzir e.a., 2004, p. 747) (eigen vertaling). Er moet dus niet enkel rekening worden gehouden met de lezer als uniek individu, maar ook met de culturele context waarbinnen hij of zij een taal leert. De onderzoekers wijzen erop dat “de interactie van een dyslectisch brein met een bepaald schrijfsysteem de prestatie en de specifieke leeservaring van elk kind zal beïnvloeden.” (Katzir e.a. 2004, p. 761) (eigen vertaling). 
 
Hieruit kunnen we opmaken dat Wolf dyslexie niet beschouwt als een leerstoornis, zoals Van den Broeck wel doet, maar als een gave van het brein om te compenseren. Ze benadrukt dat de talenten van elk individueel kind in de verf gezet moeten worden en dat neurowetenschappelijk onderzoek kan bijdragen tot een gepaste individuele begeleiding. Ook wijst ze op de diversiteit van dyslexie die heerst van cultuur tot cultuur. 
4.	Conclusie
Zowel Maryanne Wolf als Wim Van den Broeck beschouwen lezen als een culturele verworvenheid. Het is een combinatie van verschillende genetische hersenstructuren. Omdat het leesproces – in tegenstelling tot het spraakproces – niet spontaan op gang komt, heeft de beginnende lezer een goede begeleiding nodig. 
Er is tot op heden geen universele definitie voor dyslexie. Wolf benadert het niet als een stoornis, maar als een gave die ons veel kan leren over het leesproces. Van den Broeck ziet het als een hardnekkige stoornis die het vlot leren lezen van woorden bemoeilijkt, die gerelativeerd kan worden tegenover een bepaalde normgroep en die niet te verklaren valt door duidelijk aanwijsbare biologische – of omgevingsfactoren. 
Op het vlak van de inrichting van de begeleiding verschillen beide wetenschappers van mening. Wolf wil elk kind individueel benaderen en het op basis van een specifiek aangepast leerprogramma leren lezen. Hierbij moet ook rekening gehouden worden met de cultuur waarbinnen het kind taal verwerft, want die zorgt voor een specifieke hersenstructuur. Van den Broeck pleit ervoor om een dyslecticus niet anders te behandelen dan andere kinderen en hem of haar actief bij de gemeenschappelijke (lees)lessen te betrekken. Hij is het oneens met de vrijstellingen die dyslectici krijgen en stelt dat de klas het niveau van de zwakkere lezer kan optrekken. Wel wijzen ze beiden op het feit dat motivatie en emotionele ondersteuning erg belangrijk is. 
Tot slot kunnen we stellen dat beide wetenschappers een positieve visie hebben op dyslexie: elk kind is in staat om vlot te leren lezen. Als het maar voldoende begeleiding krijgt, al dan niet gemeenschappelijk of individueel. 
