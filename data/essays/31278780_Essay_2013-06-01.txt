Een hardwerkende single arbeider moet moeite doen om op het einde van de maand zijn kosten te kunnen betalen. Het onderhouden van een gezin lijkt enkel nog weggelegd voor hoogopgeleide tweeverdieners. Zeker in tijden van crisis is het voor veel mensen moeilijk om rond te komen. Deze harde realiteit staat loodrecht tegenover de astrologisch hoge geldbedragen die uitgereikt worden in de hedendaagse voetbalwereld. Professioneel voetballer willen  worden omdat het je passie is? Ik weet het niet...

Lionel Messi verdient 200 000 euro per week. Om 90 minuten op een veld te staan en tegen een bal te trappen. Dat is een maandloon van bijna één miljoen euro. Het salaris dat spelers in de hoogste afdelingen van West-Europa krijgen, is zonder meer angstaanjagend hoog. De lonen die normale mensen verdienen staan hiermee in schril contrast. De arbeid die deze 'gewone' mensen uitvoeren is namelijk niet minder zwaar, eenvoudiger of  van minder groot belang.
Op het hoogste niveau gaat er heel veel geld gemoeid met de voetbalsport. Topclubs zoals Real Madrid, Barcelona, Manchester City of Chelsea hebben elks tussen de 20 en 30 spelers op de loonlijst staan die meer dan vijf miljoen euro per jaar verdienen. Dat is een bedrag dat een normaal werkende mens nog niet kan verdienen in zijn hele leven. Zelfs in de Belgische competitie verdienen sommige profvoetballers meer dan één miljoen euro per jaar. Het geld is hoofdzakelijk afkomstig van inkomstkaartjes, clubsponsors en tv-gelden. Het grootste deel van deze inkomsten, voornamelijk in de hoogste klassen, zijn de tv-gelden. 
Naast de hogere afdelingen, is er ook nog het provinciaal voetbal. Dit zijn ploegen uit een dorp of gemeente, die competitie spelen tegen de ploeg uit een ander dorp of gemeente. Een amateurvoetballer die aardig overweg kan met een bal, maar nooit de opleiding van een professionele voetbalclub heeft gehad, kan hier vanaf zijn achtien jaar al redelijk snel in de eerste ploeg geraken. Ook bij deze kleine lokale voetbalploegen valt er geld te verdienen. Bedragen van 200 euro per gewonnen wedstrijd zijn hier voor veel spelers niet vreemd. In deze ploegen spelen gegarandeerd spelers die een passie hebben voor de sport. Ookal zijn de extra centjes natuurlijk goed meegenomen.
Als je goed kan voetballen, valt er dus veel geld te verdienen. Dat staat als een paal boven water, zeker als je in de hoogste afdeling kan spelen van een West-Europees land. De omstandigheden waarin deze 'nieuwe supersterren' hun job moeten uitoefenen zijn uitstekend. Ze wanen zich als het ware in een luxe-omgeving. Ze beschikken over prachtige buitenverblijven en de beste faciliteiten en omkadering zodat hun prestaties geoptimaliseerd zouden worden. Alles is aanwezig, plus een hoop extra geld. Zo zijn er ook spelers die naast het voetbal extra miljoenen verdienen door promotie te maken voor merken, of het afsluiten van sponsorcontracten. Denk maar aan David Beckham, hij is nog steeds de best betaalde voetballer, simpelweg omdat hij rond de 20 miljoen euro per jaar verdient met het maken van reclame. De voetballers van nu zijn echte luxepaardjes geworden en dat zal in de toekomst niet veranderen. 
De voetbalwereld lijkt allemaal rozegeur en maneschijn, maar dit is maar voor een paar mensen weggelegd. Van de vele voetballers die ooit hoopten bij een grote ploeg te spelen, zijn er maar bitter weinig die het ook echt waarmaakten. Een beloftevolle voetballer die juist voor het begin van zijn carrière een ernstige blessure krijgt, mag het al snel vergeten. Het brengt dus wel een risico met zich mee, voluit voor zo'n voetbalcarrière gaan en bijvoorbeeld belangrijke studies achterwegen laten. De vragen die gesteld worden over de hoge lonen, kunnen ook gesteld worden bij bijvoorbeeld topmanagers of bankiers. De jaarbonussen die zij krijgen zijn ook vaak niet te omvatten. Ook in andere sporten wordt er veel geld verdiend. Gelukkig zijn er veel topsporters die nuttige zaken doen met hun geld. Denk bijvoorbeeld aan Vincent Kompany, die al meerdere miljoenen heeft weggeschonken aan Childfocus. Anderzijds komen veel voetballers uit arme gebieden en helpt het voetbal hen financiëel te zorgen voor hun familie.
Gaat voetbal enkel nog om poen, en niet meer om de passie van de sport? Ik denk het niet. Het geld is voor veel sporters een grote drijfveer, maar zonder passie, geraken zij nooit aan de top. Je wordt niet in iets de beste van de wereld, als je het niet graag doet. Een voetballer als Lionel Messi heeft al meer dan genoeg geld verdiend om de rest van zijn leven in luxe rond te komen. Net zoals zijn kinderen en kleinkinderen. Toch blijft hij zich jaar na jaar inspannen op het veld. Omdat hij wil scoren, winnen, prijzen pakken en records verbreken. Maar misschien vooral nog, omdat hij het graag doet. 