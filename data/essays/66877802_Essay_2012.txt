Is de Belgische politiek een poppenkast?

'Stop dit politieke circus!' Het is maar een van de vele slogans in de aanloop naar de verkiezingen van 13 juni, maar het is wel een van de meest opvallende. Is de Beligische politiek een poppenkast of een circus, met clowns en narren als ministers en de zotste die voorop loopt? Zijn er geen politici meer die hun job degelijk uitoefenen of die de politiek terug het vertrouwen van de bevolking kunnen schenken? En wil de burger nog wel gaan stemmen of is hij de politieke poppenkast zo beu dat hij liever thuisblijft op 13 juni? En verder is het nog maar de vraag of hij enkel het politieke circus beu is, dan wel of hij helemaal geen interesse meer heeft in de politiek. 

Ik denk niet dat de Belgische politiek een poppenkast is. Er zijn wel een paar elementen die ervoor zorgen dat een groot deel van de bevolking het vertrouwen in de politiek verliest. Daar zullen de politici zelf iets aan moeten veranderen, maar het is ook aan de burger om eens na te denken hoe hij momenteel omgaat met het politieke schouwspel. 

Volgens mij vindt de burger dat het de job van politici is om ervoor te zorgen dat de sociale zekerheid behouden en vebeterd wordt, om over onze welvaart te waken en die liefst te laten toenemen, om ervoor te zorgen dat niemand zijn job verliest, enzovoort. Als 'de politiekers' dan een regering laten vallen omwille van een symbolisch dossier als B-H-V, is het vertrouwen van de meeste mensen in de politiek weg. Men verwijt de politici ten eerste dat ze enkel in de Kamer en de Senaat zitten om poen te pakken, en ten tweede dat ze kibbelen over symbolische dossiers in plaats van de problemen aan te pakken waar de werkende mens écht met in zijn hoofd zit. Natuurlijk is het niet zo dat de meeste politici enkel zetelen om veel geld te verdienen. Er zijn enkelingen die dat wel doen, maar je hebt overal rotte appels, en als de burger deze praktijk schandelijk vindt, moet hij ervoor zorgen dat deze dubieuze figuren in de eerste plaats al niet verkozen raken. De verwijdering van die poenpakkers zou al heel wat doen aan het beeld dat de burger van de politici heeft. Een andere opkrikker voor de geloofwaardigheid van de politiek zou er komen moest men een oplossing vinden voor B-H-V, want als dat dossier opgelost is, ligt de weg open om de echte problemen aan te pakken. En voor die opkrikker zou de burger zélf kunnen zorgen, moest hij stemmen op de juiste partijen, maar dan moet hij in de eerste plaats wel gaan stemmen op 13 juni. 

Wat men dus niet moet doen is niet gaan stemmen, waartoe sommige artiesten - onder andere Stijn Meuris - oproepen. Honderd jaar geleden hebben er mensen gestreden om ervoor te zorgen dat iedereen kon gaan stemmen, mensen zijn gestorven om ons onze stem te kunnen laten uitbrengen. Om dan te zeggen dat men niet moet gaan stemmen is een belediging voor alle mensen bij wie het bloed, zweet en tranen heeft gekost om het algemeen enkelvoudig stemrecht erdoor te krijgen. En de vrouwen die niet gaan stemmen, zouden het al na zestig jaar gehad hebben met hun stemrecht. Een blanco stem uitbrengen is voor mij niet enkel onethisch en onrespectvol, maar ook nutteloos, want je steunt eigenlijk de meerderheid, en je maakt jezelf monddood tot de volgende verkiezingen, want als je niet hebt gestemd, is het ook niet aan jou om commentaar te geven op het beleid van de gekozen regering. Sommigen noemen een blanco stem een proteststem, maar je bereikt er niets mee, terwijl ik altijd dacht dat het doel van protesteren was om via de uiting van je ongenoegen verandering proberen te verkrijgen. 
Een oproep als die van Stijn Meuris leidt er eerder toe dat men gaat stemmen op partijen die eerder de antipolitiek dan de politiek belichamen, en die partijen hebben meestal niet de meest democratische standpunten. Als men ervoor zorgt dat deze partijen, met hun harde en onwrikbare standpunten, aan de macht komen, is een oplossing voor B-H-V zeker niet in zicht en dreigen we nog verder weg te zakken in de politieke impasse.  
Hoe kan men B-H-V dan wel oplossen? Op deze vraag bestaat een simpel antwoord, namelijk het antwoord van de voorzitter van het ACW. Hij zei dat men, wilde men ervoor zorgen dat het communautair gekibbel van de baan is, langs Vlaamse kant moet stemmen op partijen die bereid zijn om te onderhandelen met de Franstalige zijde van het land. Die partijen zijn CD&V, Groen!, SPA en à la limite Open VLD, dus niet de zogenaamde V-partijen (VB, LDD en NVA), die met harde en onwrikbare standpunten gesprekken met de Franstaligen onmogelijk maken. Hier wringt echter het schoentje. Het is algemeen geweten dat de Vlaming eerder centrum-rechts stemt, en aan de peilingen te zien wordt het misschien onmogelijk om NVA uit de regering te weren. De Franstaligen zien een olijfboomregering wel zitten (groene, socialistische en christen-democratische partijen van de beide taalzijden in de regering), maar dat scenario zal waarschijnlijk gedwarsboomd worden door De Wever en co. 

Een laatste probleem van de politiek is de desinteresse die er momenteel heerst. De mensen denken enkel aan politiek bij verkiezingen, en dan nog. Sommigen nemen de tijd niet eens om een kleine stemtest te doen - het internet staat er nochtans bol van - om te zien met welke partij hun eigen standpunten het meest overeenkomen. Bij jongeren is de desinteresse het duidelijkst. Helemaal onlogisch is dat niet, ze vinden nadenken over de politiek veeleer saai en zien het eerder als een ver-van-hun-bed-show, maar dat is fout. De politiek beheerst namelijk vele elementen van het leven, dus ook van dat van hen, en ze hebben de kans op inspraak, maar laten die meestal liggen. Vroeger zag men de jongeren op straat, aan het protesteren en revolteren tegen de gevestigde waarden, maar momenteel zitten de jongeren liever voor hun computer. De desinteresse bestaat bij jongeren dus niet enkel op politiek maar ook op andere vlakken. Misschien moeten de politici zorgen dat meer jongeren - en ouderen - terug interesse krijgen in de politiek door duidelijk te maken dat de politiek veel invloed heeft op het dagelijkse leven van iedereen, ook al gebeurt die invloed soms eerder op een latente wijze. 

Er zijn dus een aantal zaken die men kan veranderen waardoor de politiek niet meer als poppenkast zal worden aanzien. Het vertrouwen van de burger terugwinnen is daarin een heel belangrijke stap, maar de politici hebben dit zelf niet helemaal in de hand want zij worden door de burger verkozen. Daarom is het belangrijk om de bevolking te laten beseffen dat zij bij verkiezingen de touwtjes in handen hebben, en dus zelf een stap in de goede richting kunnen zetten door te stemmen op partijen die B-H-V via onderhandelingen willen oplossen. Als de burgers dat beseffen, zullen ze waarschijnlijk zien dat er vele elementen in hun leven zijn waarop de politiek invloed heeft en zal de desinteresse verdwijnen. 