Geluk ligt in klein hoekje
Geluk, wat is dat? Door al de narigheden die mensen moeten slikken, is het niet onoverkomelijk dat geluk in vraag gesteld wordt. Natuurlijk wil niemand ongelukkig zijn. Het leven is dan ook een constante zoektocht naar naar dat kleine beetje geluk. Hoog tijd om hier verandering in te brengen. Geluk maak je immers zelf.
Als mensen op straat je vragen naar het gelukspercentage in België, zou je nooit verwachten dat het lager is dan 50 %. Toch is het werkelijkheid. Uit onderzoek is gebleken dat slechts  46 % van de inwoners gelukkig is. Onderzoekers stellen een daling van bijna 10 % vast ten opzichte van vorig jaar. Iets om ons zorgen over te maken? Cijfers uit kleinschalige rondvragingen zijn natuurlijk niet altijd de meest betrouwbare maatstaven. Laten we ons niet vastklampen aan bovenstaande gegevens. In plaats daarvan is het belangrijk stil te staan bij het idee dat je geluk zelf maakt.
Uiteraard moeten we rekening houden met de tijd waarin we leven. We worden overspoeld door negatief nieuws. De verschillende voorpagina's van kranten spreken boekdelen. Het gaat niet goed met onze wereld. De natuur bedreigt het leven van de mens op aarde. Overstomingen, aardbevingen en hongersnood zijn dan ook niet weg te denken uit de media. Voor ons lijken natuurrampen misschien een ver-van-ons-bed-show, maar ook in ons kleine landje worden we overspoeld met negatieve berichten. Afgelopen weekend heeft zich nog een vorm van zinloos geweld afgespeeld in Brugge. Iedere maandag staan de kranten ook vol met meldingen over verkeersslachtoffers. Het weekend is altijd een vruchtbare periode voor verkeersdrama's. Vanzelfsprekend laten zulke berichten ons niet koud. Ze spelen in op ons gemoed.
Bovendien leven we in een tijd waarin we moeten presteren. Nadat we de humaniora feilloos afgerond hebben, starten we een zo hoog mogelijke opleiding, liefst op de universiteit als je capaciteiten het toelaten. Mensen willen meer dan ooit carrière maken. De werkdruk is de afgelopen jaren dan ook nooit zo hoog geweest. We staan 's ochtends om zeven uur al aan de deur van ons kantoor, vaak met een koffie in de ene en een iPhone in de andere hand. Daarbovenop komt nog eens dat we een druk werkschema willen combineren met een gezinsleven. Kinderen vragen tijd. Je moet hen entertainen, je moet ervoor zorgen dat ze op tijd op school geraken. Geen wonder dat we stress krijgen en op een dag met een burn-out zitten. 
Relax, doe het even wat rustig aan. Al dat van hot-naar-her-geloop en gepieker is nergens goed voor. Besef dat alleen jij instaat voor de bepaling van je eigen geluk. Probeer niet alleen naar de negatieve kanten van het leven te kijken, maar ook naar de positieve. Het is algemeen geweten dat de noorderlijke landen erg individualistisch zijn. Individualisme leidt tot meer vrijheid en meer vrijheid leidt automatisch tot geluk. Zo slecht hebben we het dan toch nog niet?
Ook een belangrijk punt dat bijdraagt tot het maken van je eigen geluk zijn de personen die je omringen. Mensen die een goede band met hun familie hebben, gaan automatisch een sterker geluksgevoel hebben. Ga dus op tijd en stond eens langs bij je grootouders of verras je mama eens met een bloemetje. Zulke kleine zaken dragen er niet alleen toe bij dat jouw dag goed is, maar ook hun dag zal er ineens rooskleuriger uitzien. Ook een uitgebreide vriendenkring is een ingrediënt om een groter geluksgevoel te ervaren. Vrienden kunnen je namelijk uit de nood helpen als het eens niet zo goed met je gaat. Een goed gesprek en een pint kan wonderen verrichten. 
Familie en vrienden zijn dus een belangrijke factor in het maken van je eigen geluk, maar soms is het ook nodig dat je echt even tijd voor jezelf neemt om helemaal tot rust te komen en je goed te voelen. Een keertje lang uitslapen, koken voor jezelf, een ontspannend bad nemen, een optreden meepikken -ik zou nog uren kunnen doorgaan met zaken op te sommen- zijn de beste manieren om even de dagelijkse beslommeringen te vergeten en je  in de zevende hemel te voelen.
Onthoud dat het leven een kermis is. Soms gebeuren er negatieve dingen in het leven, maar dan is het belangrijk om je vast te houden aan al die positieve gebeurtenissen die je al hebt meegemaakt en die je nog te beurt gaan vallen. Probeer het leven door een roze bril te bekijken. Zo ziet alles er vele mooier uit.