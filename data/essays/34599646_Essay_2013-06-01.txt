De Belgische overheid is één van de meest vooruitstrevende en  tolerante overheden tegenover holebi's. Onze wetgeving omtrent het homohuwelijk is erg laks tegenover andere  Europese landen en zelfs op wereldvlak zijn we een voorbeeld. Toch heeft niet de hele Belgische bevolking het zo begrepen op andersgeaarden. Dat bleek maar weer eens uit de reportage van het éénprogramma Panorama. Homohaat is in onze huidige samenleving nog steeds een veelvoorkomend probleem. Waarom deze onverdraagzaamheid tegenover holebi's in een land waar zelfs de premier  homoseksueel is? Waarom kan de maatschappij nog steeds niet omgaan met 'anders zijn'? En is het niet de plicht van de overheid om aan deze onverdraagzaamheid iets te doen?
Panorama zorgde enkele weken geleden voor een schokgolf in vele huiskamers. In de reportage kreeg de kijker te zien hoe zwaar holebi's het vaak te verduren krijgen op straat. Hand in hand lopen is uit den boze, doen homo's dit wel, dan is het vaak met gevaar voor eigen leven. Deze mensen krijgen niet enkel te maken met psychisch geweld in de vorm van pijnlijke en ongepaste opmerkingen, maar ook het zogenaamde 'gaybashing' is een opkomend gevaar. Onverdraagzame bendes slaan met z'n allen homoseksuelen in elkaar, gewoon omdat ze anders zijn. Vooral in grote steden is dit een probleem. De voorbije weken zijn er talloze incidenten gemeld in Brussel waarbij mannen op grond van hun geaardheid in elkaar werden getimmerd, met zware verwondingen tot gevolg. Het probleem lijkt te escaleren en daarom is er nu een app uitgevonden die beschikbaar is voor smartphones. Met deze app kunnen holebi's onveilige plaatsen aanduiden op een virtuele kaart en anderen waarschuwen voor onverdraagzame plekken. Het slachtoffer kan aangeven of het om verbaal of fysiek geweld gaat en zo kunnen andere holebi's deze plekken vermijden. Dit initiatief mag dan erg vindingrijk zijn, maar het zou eigenlijk overbodig moeten zijn. Het is erg bedroevend dat er in deze moderne tijd nog steeds mensen zijn die niet kunnen gaan en staan waar ze willen uit vrees voor hun eigen veiligheid. 
De groeiende homohaat heeft vele oorzaken. Uiteraard is er de religieuze factor. Zowel het Christendom als de Islam veroordelen homofilie. De voormalige paus Benedictus deed al meermaals tenenkrullende uitspraken waarin hij duidelijk stelde dat het homohuwelijk fout en onnatuurlijk is. Vreemd voor een godsdienst die verdraagzaamheid en naastenliefde promoot. Maar wat nog vreemder is, is dat zowel de Koran als de Bijbel met geen woord reppen over homoseksualiteit.  Beide heilige geschriften veroordelen het dus ook niet. Feit is wel dat miljoenen gelovigen beïnvloed worden door de overtuiging dat homofilie fout is. 
Maar ook de sportwereld heeft zijn aandeel in de opkomende haat tegenover homo's. In voetbalmiddens is het volledig aanvaardbaar als je in roze T-shirt over straat paradeert met je 'manbag' van één of ander luxemerk onder de arm. Maar uitkomen voor je andersgeaardheid is volledig uit den boze. Vooral mannelijke sporters worden veronderstelt stoer en hard te zijn en dit zijn nu eenmaal niet de eigenschappen die onze kleinburgerlijke samenleving associeert met homofilie. Uit onderzoek blijkt dat de meeste homoseksuele topsporters bang zijn voor reacties van teamgenoten en supporters wanneer ze uit de kast zouden komen. Daarom besluiten ze om een masker op te zetten en zich voor te doen als heteroseksuelen. Dit is een zeer spijtige zaak , want deze idolen zouden een perfect rolmodel kunnen zijn voor homoseksuele fans die het moeilijk hebben met hun geaardheid of die van anderen. 
Spijtig genoeg treffen ook overheden schuld. Premier Di Rupo mag dan wel openlijk uitkomen voor zijn geaardheid en het homohuwelijk mag dan wel wettelijk zijn in België. Toch is het vaak beschamend om te zien hoe sommige vooraanstaande politici meegaan in de onverdraamzame stroom tegen holebi's. Zo vond de Antwerpse burgemeester Bart de Wever het nodig om kledij die je geaardheid verraad te verbieden achter loketten van overheidsdiensten. Buiten het feit dat dit absurd is (alsof homo's rondlopen in regenboogshirts of T-shirts met  teksten als 'i am gay') is het ook vernederend voor de holebigemeenschap. Er wordt weer eens de nadruk gelegd op het feit dat deze mensen anders zijn dan de meerderheid in onze samenleveing, weer worden er zinloze en onnodige discussies gevoerd over andergeaardheid en weer wordt de homohaat gevoed.
Het is vooral de overheid die het probleem van gaybashing en andere uitingen van homohaat moet aanpakken. Zij hebben de macht (en de plicht) om een halt te roepen aan dit spijtige fenomeen. Er is dringend nood aan strengere maatregels en zwaardere straffen tegen homohaat. Maar ook voorlichting in het onderwijs zou een oplossing kunnen zijn. Kinderen van jongsaf leren wennen aan het idee dat homoseksualiteit iets doodnormaals is en hen tijdens de lessen 'seksuele opvoeding' duidelijk maken dat dit OK is. De Minister van Gelijke Kansen was vorige week nog aanwezig op de 'gaypride' in Brussel. Hopelijk zien we binnen enkele jaren ook Bart De Wever en andere politici  vrolijk meedansen met deze stoet.