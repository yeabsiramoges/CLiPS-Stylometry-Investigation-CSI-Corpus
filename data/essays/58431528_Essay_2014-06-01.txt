Quotum hamert op glazen plafond
De bedrijfswereld heeft de reputatie een mannenbastion te zijn waarin vrouwen weinig aanspraak kunnen maken op een topfunctie vanwege het beruchte glazen plafond. Die reputatie heeft het niet zonder reden maar de vraag naar maatregelen om deze ongelijkheid tegen te gaan wordt sterker en sterker en komt tot uiting in de vraag naar de invoering van een quotum.
Vrouwen kunnen multitasken, niet enkel in het huishouden maar ook op de werkvloer. McKinsey, een Amerikaans consultingbedrijf, nam de proef op de som door de vrouwelijke directieleden van 89 grote Europese bedrijven te vergelijken met hun mannelijke sectorgenoten. Het consultingbedrijf kwam daarbij tot enkele opmerkelijke conclusies. Zo zorgen vrouwen voor een betere return on investment, een beter operationeel resultaat en een positievere evolutie van de aandelenkoers. Niettemin blijft de bedrijfswereld een mannenbastion waarin vrouwen steeds weer moeten opboksen tegen een glazen plafond. Groeikansen voor vrouwen in de bedrijfswereld zijn dus schaars en dit vraagt om maatregelen. Een vaak genoemde maatregel is de invoering van een quotum, zodat bedrijven verplicht worden het kaderpersoneel te vervrouwelijken. De vraag rijst echter of de invoering van zo'n quotum noodzakelijk is om meer vrouwen aan de top te krijgen en zo ja, waarom dan?  De invoering van een quota komt neer op een verplichting voor bedrijven om een bepaald percentage van de topfuncties in een bedrijf voor te behouden aan vrouwen. Momenteel bestaat die verplichting niet waardoor de top van de bedrijfswereld voornamelijk uit mannen bestaat. Vrouwen krijgen dus weinig kansen en krijgen op een bepaald moment in hun carrière te maken met een glazen plafond. Dit plafond weerhoudt vrouwen ervan om zich professioneel verder te ontwikkelen omdat ze er zelf niets tegen kunnen doen. De bedrijfsleiding, die hoofdzakelijk uit mannen bestaat, beslist immers wie een promotie krijgt en wie niet. Door systematisch mannen te promoveren houdt het systeem zichzelf in stand waardoor er een ongelijk evenwicht in het personeelsbestand heerst. De invoering van een quota kan in die zin voor een kentering zorgen waardoor er meer balans in het personeelsbestand komt en vrouwen dus hun professionele aspiraties kunnen waarmaken.  Dat de invoering van een dergelijk quotum werkt, bewijst de situatie in de Scandinavische landen. In Noorwegen is voor beursgenoteerde bedrijven sinds 2006 verplicht om 40% van het personeelsbestand voor te behouden aan vrouwen. Dat heeft er reeds toe geleid dat 28% van het personeel in Noorse raden van bestuur vrouwelijk is. In Zweden en Finland is dat voor beide landen 25%. België kan op dat vlak geen goede punten voorleggen en heeft met slechts 5,8% vrouwelijke bestuursleden in de raden van bestuur van de grootste bedrijven een grote achterstand. De slechtste leerling van de klas is Nederland, waar de top van de administratie voor 100% uit mannen bestaat.  Redenen voor de invoering van het quotum zijn niet ver te zoeken. Uit statistieken van het Amerikaans consultingbedrijf McKinsey blijkt dat vrouwen in hogere bedrijfsfuncties geen slecht werk leveren. Integendeel, vrouwen scoren vaak beter dan hun mannelijke collega's. Op vlak van het aantrekken van nieuwe klanten gaan vrouwen vlotjes voorbij de prestaties van hun mannelijke tegenpolen. Ook de positieve invloed op de evolutie van de aandelenkoers is bij de vrouwelijke collega's significant groter. Daarenboven zorgen ze voor een betere return on investment, wat betekent dat ze een hoger rendement halen dan directieleden van het andere geslacht.
Hoewel de professionele prestaties van de vrouwen duidelijk in het voordeel spreken voor de invoering van een quotom, en het Scandinaviëmodel aantoont dat het in de praktijk kan, zijn er toch sceptici. Het voornaamste bezwaar is dat van de positieve discriminatie. Dit houdt in dat men zoveel mogelijk leden van een minderheid - de vrouwelijke werknemers - promoveert en dit ten koste van mannelijke collega's, zuiver op grond van geslacht. Dit bezwaar is echter al weerlegd door verschillende rechtbanken die stellen dat discriminatie op grond van geslacht toegelaten is als dit een evenredig doel nastreeft. In dit geval is dat doel de gelijkheid tussen man en vrouw. Als een bedrijf er dus voor kiest om een vrouw te promoveren, dan is dat volgens de rechtspraak verantwoord omdat daarmee de gelijkheid tussen man en vrouw naar evenredigheid gediend wordt.   Een ander bezwaar is dat het Scandinaviëmodel niet zomaar kan worden overgenomen in andere landen omdat het uit een andere cultuur afkomstig is. Dit argument raakt echter kant noch wal aangezien de Scandinavische landen voor veel andere thema's wel als gidslanden gelden. Denk maar aan onderwijs en gezondheidszorg, twee thema's waar genderdiversiteit ook een belangrijke speelt. Als andere Europese landen voor deze zaken de Scandinavische landen wél als voorbeeld gebruiken, dan kan dat zeker ook voor de invoering van een quotum in de bedrijfswereld.
De slotsom is dat de bedrijfswereld nood heeft aan de invoering van een quotum omdat vrouwen anders niet kunnen doorgroeien naar de topfuncties van een bedrijf. De invoering van zo'n quotum maakt het voor vrouwelijke werknemers mogelijk het glazen plafond te doorbreken, waardoor ze hun professionele kwaliteiten ten volle kunnen benutten. Dat vrouwen die kwaliteiten bezitten is statistisch aangetoond. Dat de invoering van een quotum haalbaar is ook. Het Scandinaviëmodel is daar een sprekend voorbeeld van. Bezwaren als positieve discriminatie en cultuurverschillen wegen niet op tegen de voordelen van een quotum en getuigen bovendien van een conservatieve denkwijze. De tijd van de vrouw bij de open haard is duidelijk voorbij, net als de mannelijke overheersing in de bedrijfswereld.