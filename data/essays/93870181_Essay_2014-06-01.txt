Werkloosheidsuitkeringen moeten beperkt worden in de tijd 
Een leven lang gemotiveerd blijven! 
Werkzekerheid, werkloosheid en pensioenen; alledrie zijn dit begrippen die bepalend zijn voor een mensenleven. Een werknemer beoefent zijn job met het oog op de toekomst: zijn pensioen. Wanneer diezelfde werknemer om de een of andere reden zijn job niet meer kan uitvoeren, is het belangrijk dat hij snel en efficïent op zoek gaat naar werk. Een inkomen is namelijk de enige garantie op een pensioen. Het welvaartssysteem in België is gebaseerd op de principes van solidariteit en de werkloosheidsuitkering is één van deze principes. Hij die geen werk heeft, krijgt van de overheid financiële steun. Lange tijd heeft niemand zich vragen gesteld bij dit systeem. In tijden van economische crisis reist echter de vraag waar de grens ligt tussen een werkloosheidsuitkering die gebruikt wordt om te leven in de tijd dat men geen werk en het leefloon dat gebruikt wordt om een leven lang van te leven. Met een grens die vervaagt en een economische crisis die blijft voortduren, moeten de werkloosheidsuitkering hoe dan ook beperkt worden.
Het aantal werklozen binnen onze samenleving is aanzienlijk: 651.059 Belgen zijn werkloos. Procentueel betekent dit dat 8% van de beroepsbevolking werkloos is, een werkloosheidsuitkering geniet en de moed niet vindt om actief werk te zoeken. De werklozen kosten de overheid enorm veel geld. Geld dat in tijden van economische crisis broodnodig is voor andere zaken. Het is dan ook logisch dat een land zoveel mogelijk mensen aan het werk wil krijgen. Het aantal werkenden is immers bepalend voor de welvaart, het welzijn en de economische groei. Niet alleen in België is het aantal van de werklozen gevaarlijk hoog, ook andere Europese landen kennen een stijgend werlkoosheidscijfer. Europa heeft als doelstelling om tegen 2020 75% van de beroepsbevolking aan het werk te krijgen. In België heeft slechts 67.2% van de bevolking met leeftijd tussen 20 en 64 een job. De opdracht is duidelijk: meer mensen aan het werk zetten! 
Mensen aan het werk krijgen is makkelijker gezegd dan gedaan. Op de arbeidsmarkt worden voldoende jobs aangeboden. Sterker nog, een aantal vacatures blijft oningevuld. Wanneer men kijkt naar openstaande vacatures wordt er steeds gevraagd naar werknemers met ervaring. Het is voor pas afgestudeerden dus onmogelijk om zulke vacatures op te vullen. Ze mogen dan wel beschikken over het geschikte diploma, ervaring is een vereiste waaraan zij niet voldoen. Naast jongeren hebben ook ouderen het moeilijk met het vinden van een geschikte job. Voor werknemers die onstlagen worden, maar nog te jong zijn om aanspraak te maken op hun pensioen, is het knap lastig om een nieuwe job te vinden. Werkgevers nemen niet graag oudere werknemers aan omdat oudere werknemers een te hoge kost zijn voor bedrijven. 
Het debat over werkloosheid is brandend actueel. In de aanloop naar de verkiezingen was de hoge kost van de werkloosheidsuitkeringen het gespreksonderwerp. NV-A wil de werkloosheidsuitkeringen beperken tot twee jaar. Het feit dat NV-A met dit voorstel op de proppen komt, is niet geheel onverwacht. Het solidariteitsprincipe, dat in dit essay al meerdere keren is aangehaald, staat op de helling. Mensen die in de negatieve spiraal van werkloosheid zitten worden al snel 'profiteurs' genoemd omdat zij zonder te werken recht hebben op een pensioen en ook perfect kunnen leven, net zoals een werkende. De gemiddelde Belg heeft hier moeite mee. 74% van de Belgen is het er mee eens dat misbruiken, zoals zogenaamde 'profiteurs', de economie bedreigen. NV-A heeft het resultaat uit de bevraging radicaal vertaalt in een beperking van de uitkeringen. Andere partijen zoals Groen en SP.A zijn minder radicaal en stellen welvaartsvaste uitkeringen voor als alternatief. 

Een uitspraak doen of het een goed idee is om komaf te maken met het solidariteitsprincipe waar België op steunt, is moeilijk. Politieke partijen hebben allerlei voorstellen klaar, maar of deze voorstellen snel waarneembaar worden in de praktijk, daar heeft de Belg het raden naar. Wat in tussentijd moet gebeuren is de werklozen motiveren, want waar een wil is, is een weg. Al is een wil vandaag de dag niet meer voldoende. Werkenden moeten nog meer dan vroeger gestimuleerd, gecoacht en geholpen worden door de overheid om weer aan de slag te gaan. De werkloosheidsuitkeringen zouden zo georganiseerdd moeten worden dat een deel van de uitkering rechtstreeks naar omscholing van de werkzoekende gaat. Op die manier past het profiel van de welwillende werkzoekende mooi in het plaatje van openstaande vacatures.  Het zou een hele verbetering zijn moesten bedrijven jongeren aannemen en zich engageren om hen de nodige praktijkervaring te schenken. Zo maken jongeren kennis met de structuur van het bedrijf en krijgen ze de kans om zich op te werken. Naast de premies die bedrijven krijgen om ouderen aan te nemen, moet er ook een forse premie zijn voor bedrijven die jongeren kansen geven. 
Wanneer dit alles omgezet zal worden in de praktijk, zal het aantal werklozen automatisch dalen en hoeft een beperking op werkloosheidsuitkeringen niet te bestaan. Het is de kunst om mensen te motiveren en vacatures aantrekkelijk te maken. Een actieve beroepsbevolking  is immers de enige manier om de pensioenen van morgen te blijven bekostigen! 