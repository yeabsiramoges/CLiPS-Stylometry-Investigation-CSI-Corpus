0. INLEIDING
In Stop met klagen! Het gaat prima met onze taal. kaart Ruud Hendrickx een opmerkelijk hedendaags verschijnsel aan, namelijk Vlaamse tussentaal. De opkomst en verdere verspreiding van deze taalvariant zorgt voor heel wat controverse, die tot ver buiten academische kringen voelbaar is.
Deze paper tracht een beeld te scheppen van het gevoerde debat tussen enerzijds de taalpuristen en anderzijds de taaloptimisten.
Gezien de omvang van deze paper, ben ik echter genoodzaakt de discussie kort te houden. Daarom spits ik me toe op het verschijnsel in de gesproken taal aangezien:“het vooral gesproken taal is die open staat voor veranderingen om haar heen en daar alert op reageert”. (Krol, 1989: 79) 
 
1. VERKAVELINGSVLAAMS: “WA BEDOELDE DAARMEE?”

Wat bedoelen we met Verkavelingsvlaams? Misschien klinken andere termen uit de vakliteratuur bekender in de oren: Schoon Vlaams, tussentaal, koetervlaams, niet-dialectische omgangstaal van Vlaanderen, soap-Vlaams of algemeen Vlaams.
Om dubbelzinnigheden te vermijden volgt een definitie van het begrip: 
“[T]ussentaal combineert elementen uit zowel het Algemeen Nederlands als de diverse dialecten, waarbij Brabantse dialecten de boventoon voeren.” (Daniëls, 2005: 72)
Jan Goosens (2000: 4) spreekt over de zogenaamde “Brabantse expansie, d.w.z. een neiging tot overname door geheel Vlaanderen van dialectresiduen in het als algemeen bedoelde taalgebruik van Brabanders-Antwerpenaars”. 
Het Brabantse en Antwerpse regiolect verschillen echter sterk van de standaardtalige norm. Deze tussentaal vertoont opvallende afwijkingen, zowel “in uitspraak, woordkeus [als in] zinsbouw”; aldus Ruud Hendrickx (2010: 2)
Gezien de veelheid aan termen is het niet makkelijk om tot een sluitende definitie te komen. Het gaat hier immers om een maatschappelijk verschijnsel waar hoegenaamd geen regelgeving voor vastgelegd is. Zo zouden ‘Schoon Vlaams’ en ‘koetervlaams’ dezelfde lading moeten dekken. Hier wordt reeds duidelijk dat elke poging tot definiëring automatisch een andere visie aandraagt. Ieder begrip heeft een andere connotatie.
Bovendien ben ik het eens met Johan De Caluwe wanneer hij opmerkt dat tussentaal zich niet volledig laat vatten in een opsomming van noodzakelijke en voldoende voorwaarden aangezien het zich in een ontwikkelingsfase bevindt. Hierdoor omvat het, althans voorlopig, een te breed taalvariërend gebied. (2002: 57) Een al te gedetailleerde linguïstische karakterisering lijkt me bijgevolg onwenselijk. Die zou immers uitmonden in een gigantisch corpus van uitzonderingen voor alle regio’s waar de tussentaal verschillend gerealiseerd wordt.
 
2. PARTIJDIGHEID
Alvorens dieper in te gaan op het struikelblok Verkavelingsvlaams, moet er nog een kanttekening gemaakt worden. Een van de redenen waarom dit debat nu opspeelt, is “de verhevigde belangstelling voor taal” (Van De Laar, 1993: 40) in het hele Nederlandse taalgebied en in het bijzonder bij de nieuwe generatie studenten en literatoren.
Bovendien “lijkt het erop dat de meeste veranderingen in taal niet voortkomen uit de taal zelf” (Bennis, 2008: 193), maar ingegeven worden door taalexterne, veranderlijke, maatschappelijke omstandigheden. Later in deze paper ga ik hier verder op in. Die externe omstandigheden maken dat de betwiste stof sterk beïnvloedbaar is door externe taalinstanties zoals linguïsten en taalpuristen. 

2.1. TAALPURISTEN
2.1.1. Identiteit en visie
Taalpuristen zijn mensen die halsstarrig “ijveren voor een ‘pure’ taal”. (Van De Laar, 1993: 11) 
Dergelijke ‘pure taal’ is een synoniem voor standaardtaal; ons beter bekend als Algemeen Nederlands. Dit is “het Nederlands dat als standaard, norm voor correct taalgebruik wordt aanvaard, zowel wat de uitspraak en de syntaxis, als wat de woorden betreft”. (Hendrickx, 2003: 282)
Hendrickx’ uitgesproken mening brengt verregaande gevolgen met zich mee, wat blijkt uit de opvattingen die de taalzuiveraars erop na houden. Zo zou het Standaardnederlands “een volmaakte taal [zijn, die] aan al deze redelijke criteria [begrijpelijkheid, comfort, schoonheid, snelheid en bedieningsgemak] tegelijk kan voldoen”. (Van De Laar,1993: 10) 
Hierdoor reduceren zij taal tot ”een heilig, onaantastbaar, gecanoniseerd erfdeel. [...] Een collectieve schat die gekoesterd moet worden”. (Crombach, 1989: 106) 
Wanneer iemand als Ludo Permentier ”het weren van niet-algemene Belgische woorden, zoals dialect, gallicismen en spreektaal” (Groen, 2006: 6) bepleit, dan is een mogelijkheid tot compromisvorming tussen AN en dialect, met tussentaal als resultaat, vrijwel meteen uitgesloten.
Vele van Permentiers medestanders gaan nog een stap verder. Zij ”storen er zich ook aan wanneer anderen een bepaalde taalregel in toenemende mate overtreden” (Daniëls, 2005: 67) en schrijven dit toe aan: “onnodige slordigheid, luidheid en onwetendheid”. (Van De Laar, 1993: 11) Zulke aanstootgevende praktijken zijn terug te vinden in de ”uitspraak en woordenschat”. (Goossens, 2000: 8) Concreet wordt een offensief ingezet tegen Engelse leenwoorden, een slordige uitspraak, foute zinsconstructies en dialectwoorden. (Hendrickx, 2009: 1) Woorden zoals: magazine, bodyguard en kids worden dus uit de Standaardtaal geweerd, evenals zinsconstructies waarbij de werkwoordelijke eindgroep wordt doorbroken zoals in “ik vind dat dat onrecht moet aangeklaagd worden i.p.v. moet worden aangeklaagd of aangeklaagd moet worden”. (De Caluwe, 2002: 2) Helemaal uit den boze zijn dialectwoorden als: ”schoon i.p.v. mooi, klappen i.p.v. praten, een tas koffie i.p.v. een kop koffie, enz.”. (De Caluwe, 2002: 2) 


2.1.2. Achteruitgang 

Inmiddels is al gebleken dat er een grote vrees bestaat voor een achteruitgang van het Nederlands. Dan rijst de vraag: waar komt die angst vandaan?
Een eerste verklarende factor is de generatiekloof. Vaak wordt ”de pessimistische bijdrage aan taaldiscussies geleverd door ouderen die vinden dat vroeger alles beter was en dat de jeugd van tegenwoordig de taal doet verloederen”. (Stroop, 2004: 15)
Toch is deze negatieve houding niet zo verwonderlijk als je in acht neemt dat heel wat oudere Vlamingen hard hebben moeten vechten om hun taal te mogen spreken. (Hendrickx, 2009: 2)
Niet het Nederlands, maar het Frans was immers lange tijd de modetaal bij uitstek:
 “[W]ie van huis uit een Nederlands dialect sprak, zorgde er wel voor zo gauw mogelijk Frans te leren om mee te kunnen doen in het leven. Zo werd gaandeweg steeds meer Frans en steeds minder Nederlands gesproken. Pas als in 1830 België een zelfstandig land wordt, [...] staan mensen op die ertegen protesteren dat hun taal als een tweederangstaal wordt beschouwd.” (Van der Horst, 2000: 141) 
Deze turbulente tijden zouden nog tot ver in de negentiende eeuw en zelfs tot in het begin van de twintigste eeuw voelbaar zijn. Mensen die toen opgroeiden vormen de oudere generatie van vandaag. 
Een tweede verklaring schuilt in de menselijke natuur, meerbepaald in de onweerstaanbare drang om steeds terug te grijpen naar het herkenbare: 
“Mensen zijn conservatief en willen geen verandering. Dat is begrijpelijk want ze hebben iets met veel moeite moeten leren.” (Permentier, 2006: 7) “Taalvervlakking [...] druk[t] spijt uit. We betreuren het dat woorden aan betekenis verliezen of in onbruik raken.” (Van De Laar, 1993: 19)
Bovendien worden taalzuiveraars geteisterd door de tergende gedachte dat het Nederlands zal verdwijnen. Wederom wordt de toestroom van Engelse woorden in de taal, vooral in het bedrijfsleven en de media, gebruikt als teken aan de wand. Universiteiten en andere onderwijsinstellingen die het Engels als voertaal gebruiken in een groeiend aantal lessen, bevestigen de verdrukking van het Nederlands. (Daniëls, 2005: 67)
2.1.3. Oorzaken van verloedering
Trekken we de lijn van de puristische visie door, dan stuiten we op een aantal redeneringen die de oorzaken van ‘Verkavelingsvlaams’ en bijgevolg de eventuele taalvervlakking kunnen verklaren.
De bal is ondermeer aan het rollen gegaan ”door de grote afstand tussen spreek- en schrijftaal [want daardoor] is het ABN  voor de meeste Vlamingen een zondagse jas [geworden]: ze trekken hem aan voor een bijzondere gelegenheid, maar voelen zich er niet in thuis”. (Permentier, 2006: 6) Dit komt voort uit de integrale overname van het Noord-Nederlands als standaardtaal, waarbij “Vlamingen verondersteld werden een vreemde taal over te nemen, zelfs voor informele gesprekken” waarin ze niets van hun eigen taalvaardigheid kwijt konden. (De Caluwe, 2002: 61)
Vanwege het verbod op eigen inbreng is het Standaardnederlands nooit ingeburgerd geraakt als informele omgangstaal in Vlaanderen. Er was namelijk geen enkele ruimte voor toe-eigening en aanpassing van het AN tot een gebruiksvriendelijke Vlaamse versie. (De Caluwe, 2002: 61) Zo ontstond er dus een repressieve aanpak tegen elke tussentalige variant. 

Taalexterne maatschappelijke omstandigheden hebben dus een enorme invloed en brengen een hele evolutie teweeg. Het begon met het wegvallen van een duidelijk onderscheid tussen de verschillende sociale klassen. Vroeger ”bestond er een scherpe scheiding tussen een standaardtaal sprekende elite en het gewone volk, zowel in taalgebruik als in andere opzichten”. Nu zijn “de sociale groepen [...] wat naar elkaar opgeschoven. Geen wonder dat het met de taal net zo gegaan is.”. (Verhoeven, 2003: 10)  Er treedt dus een normvervaging op, zowel op taal als op sociaal-cultureel gebied. 
Als gevolg daarvan ontstond er een grotere taaltolerantie, waarbij taalfouten nog steeds niet algemeen geaccepteerd worden, maar wel sociaal minder zwaar bestraft worden als vroeger. (Verhoeven, 2003: 10)

 
2.1.4. Het actieplan
Wil men verandering, dan moet men daadkrachtig optreden. Tot wie wenden de puristen zich om hun kruistocht tegen het taalverval meer slaagkansen te geven? Ondermeer naar de taalkundigen wier taak het is om “verslechterend taalgebruik actief [te] bestrijden“. (Stroop, 2004: 14) 
Daardoor zetten de zuiveraars zich af tegen de defaitistische houding van de taalexperten: “[A]ls de fouten van vandaag morgen goed zijn, heeft het geen zin je tegen die fouten te verzetten en ze te verbeteren.” Het puristisch weerwoord luidt: “het is altijd vandaag. Wat morgen goed Nederlands is, is niet voor belang voor wat vandaag de beste manier is om iets te zeggen”. (Van Der Horst, 1992: 17)	 
2.2. TAALOPTIMISTEN

Taaloptimisten kan je aan de hand van hun ideologie definiëren. Zoals de naamgeving alvast doet vermoeden, druisen zij radicaal in tegen een zogenaamde puurheid van de Standaardtaal.
2.2.1. Gedachtegoed
Vooreerst achten taalpositivo’s standaardtaal “niet beter dan willekeurig welke taalvariëteit dan ook”. (Bennis, 2008: 184) Waarom zou het dan als dé referentie bij uitstek moeten dienen?

Daar staat echter tegenover dat standaardtaal nog steeds de meeste garantie biedt op een duidelijke overdracht van de boodschap. Dat blijkt uit het Taalcharter van de VRT:
“In informatieve programma’s is het [...] de bedoeling dat we onze kennis aan de kijker of de luisteraar doorgeven. [...] In informatieve programma’s heeft de taal geen enkele signaalfunctie en moet ze dan ook neutraal zijn.” (Hendrickx, 2003: 283)

Toch schuwt Hendrickx geen boude uitspraken wat dit thema betreft:
“De mensen die zich [met klagen over taalverloedering] bezighouden, zijn geen echte taalliefhebbers. Een echte taalliefhebber [...] accepteert dat er verschillende soorten Nederlands zijn en dat die allemaal recht van bestaan hebben. [Ze] focussen niet op wat er misgaat, want er gaat ook zoveel goed met taal. [...] Niemand noemt het [anders omgaan met taal] een verbetering, het is altijd taalverloedering. Maar taal is dynamisch, ze is in beweging en verandert [cursivering door LDS].” (Hendrickx, 2009: 1-2)
De stellingname dat taal dynamisch is, wordt door tal van bronnen ondersteund.
Zo ook door Van De Laar (1993: 18-19) wanneer hij zegt dat ”vervlakking haaks staat op behoefte aan variatie”. Deze auteur vraagt zich zelfs af of het gemopper voortkomt uit een soort van onkunde om nog op een onbevangen manier taal te leren. 

Tegen de talrijke uitspraakfouten valt niet veel te beginnen. “Talen evolueren altijd in de richting van eenvoudigere vormenstelsels. Alle energie in de bestrijding daarvan is meestal verspild.” (Stroop, 2004: 14) Dit geldt eveneens voor de onstuitbare opkomst van de leenwoorden omdat “taal [...] beïnvloed wordt door andere talen”. (Vening, 2001: 7)

Het is eveneens nodig op te merken dat afwijkingen van een taal “die we zelf geleerd hebben, ook ‘goed’ kunnen zijn” (Van De Laar,1993: 11) Immers,
”[n]ergens ligt vast wat het enige juiste Nederlands is. [...] Grammaticaboeken en woordenboeken zijn intensieve pogingen om onze taalregels te doorgronden en ons vocabulaire op zijn betekenissen vast te leggen, maar de samenstellers doen dat achteraf. Elke keer weer moeten zij hun boeken aanpassen en aanvullen.” (Van De Laar, 1993: 10) 

Jan Stroop (2004: 14) springt Van De Laar bij: “Taalkundigen signaleren alleen en de taalgemeenschap besluit vervolgens of zij een taalverandering aanneemt of niet. [...] Vaststellen is onze taak, niet voorschrijven. Taalkundigen zijn niet tegen taalzorg, maar vinden dat een taak van het onderwijs en indirect ook van de overheid.” 

2.2.2. De toekomst
De insinuatie dat het Nederlands ooit zou kunnen verdwijnen is vrij onwaarschijnlijk want “spreektaal sterft pas als de mensen die hem spreken overlijden en er geen nieuwe sprekers meer geboren worden. Een ‘moderne’ taal als het Nederlands kan haast niet van de aardbodem verdwijnen, want er zullen altijd genoeg sprekers, [...] op de planeet achterblijven om het Nederlands niet dood of verdwenen hoeven te verklaren.” (Crombach, 1989: 105)
De overlevingskansen van onze taal worden ook aanzienlijk vergroot door middel van overheidscommunicatie. Zolang de publieke instellingen in het Nederlands met de burgers blijven communiceren, ziet de toekomst er rooskleurig uit. (Daniëls, 2005: 67) Omdat overheidscommunicatie vraagt om een formeel register, waarbij het AN steeds van toepassing is, kan de Standaardtaal niet verdwijnen. Veel tussentaal gebruikers erkennen en respecteren deze registergevoelige onderverdeling. Zij ondervinden “dat alledaagse gesprekken best in tussentaal mogen, maar dat daarnaast standaardtaal onmisbaar is in meer formele communicatiesituaties”. (De Caluwe, 2002: 63)

Naar analogie met de dialecten, zal het toekomstige Nederlands hoogstwaarschijnlijk een andere verschijningsvorm aannemen. Volgens Hans Bennis (2008: 196) ondergaan de dialecten volgende metamorfose:
“Als de context verandert vanwege een andere organisatie van de samenleving, dan zijn lokale dialecten kwetsbaar en zullen ze zich moeten aanpassen in de richting van een variëteit waarin de meest specifieke en onregelmatige en daarmee moeilijk te verwerken eigenschappen worden opgeruimd.”. 
Laat dit nu exact zijn wat Verkavelingsvlaams doet; het is “een taal die nog heel wat regionale verschillen vertoont, maar die toch met die verschillen overal begrepen wordt”. (Goosens, 2000: 2) Het laat met andere woorden de meest uitgesproken onregelmatigheden van de verschillende dialecten achterwege waardoor het voor de meeste Vlamingen begrijpelijk wordt. Verder is het toegankelijker dan het AN omdat het nog dicht genoeg aanleunt bij de oorspronkelijke dialectvorm. Bovendien is tussentaal, dankzij haar regionale aspecten, rijker en vitaler is dan de Standaardtaal, al zal ze ze nooit vervangen – en dat is maar goed ook: hoe meer registers je beheerst, hoe beter.

Met deze kennis in het achterhoofd, waagt De Caluwe (2002: 66) zich alvast aan een voorspelling:
“De kloof tussen standaardtaal en tussentaal zal m.a.w. verkleinen, en er zal een continuüm groeien waarbij de informelere variëteiten van het Standaardnederlands in Vlaanderen naadloos zullen overgaan in wat nu nog tussentaal wordt genoemd. Wie standaardtaal en tussentaal beheerst, zal ingrediënten van de twee zo doseren dat de taal aangepast is aan de (in)formaliteit van de situatie.”.
In de toekomst zal tussentaal het AN niet vervangen maar haar bestaansrecht opeisen als algemeen aanvaarde variëteit voor informele communicatie.

2.2.3. Voorvechters
Het formuleren van taalvoorschriften en berispen van verkeerdelijk gebruik, behoren niet tot het takenpakket van de taalkundigen. Dit stuit op heel wat ongenoegen bij taalzuiveringsactivisten. Linguïsten vinden het wél hun opdracht om, zoals Jan Stroop intussen al aangaf, veranderingen op te merken en aan te geven. 
Daarnaast streven ze naar een andere houding ten opzichte van taal. De benadering vanuit een zwart-wit perspectief zou irrelevant zijn, aangezien “elke tijd de taal heeft die voor die tijd de beste is. [...] [T]aalwetenschap kan niet meten of een verandering vooruitgang betekent of achteruitgang”. (Van Der Horst, 1992: 17) Zolang de functie van taal intact blijft, is er geen probleem. Vervlakking treedt enkel op wanneer mogelijkheden tot nuancering wegvallen. Tot nog toe zijn we perfect in staat precies te formuleren wat we bedoelen, zelfs in het Schoon Vlaams. (Van De Laar, 1993: 17)
Hier houdt het niet bij op. Hameren op fouten zorgt namelijk voor grote twijfel. Mensen worden immers gedwongen hun intuïtieve taalgevoel, dat normaliter voor correcte uitingen zorgt, in vraag te stellen. Als gevolg hiervan durft een verkeerde vorm wel eens de overhand te krijgen. (Stroop, 2004: 14)
Tot slot merkt Ruud Hendrickx (2009, 3) op dat het misschien overbodig kan zijn om van iedereen standaardtaal te verwachten. We vergeten te vaak hoe onbereikbaar Algemeen Nederlands voor sommige mensen is. “Veel mensen hebben nooit de kans gekregen om standaardtaal te leren. Ik vind het denigrerend om mensen daarvoor te veroordelen.” 
 
3. BESLUIT
Het laatste woord over de hele problematiek is nog lang niet geschreven. Al sinds mensenheugenis staat regelgeving, op tal van vlakken, ter discussie. Een bijkomende moeilijkheid voor taal is dat er geen geldende wetten voor vast te leggen zijn. De norm is immers gebaseerd op een impliciete regelgeving. Zo wordt taal iets van iedereen en niemand tegelijk. 
Voor vragen als “Verloedert of verandert het Nederlands in Vlaanderen?”, “Moeten we optreden tegen taalvariatie?” en, indien ja, “Wiens taak is dit?” zullen helaas nooit sluitende antwoorden te vinden zijn. Gelukkig kan een beter begrip van de situatie de weg vrij maken voor een dialoog. 
Alles afwegend kom ik tot de volgende conclusie: hoe meer registers je beheerst, hoe rijker je taal- en denkvermogen. Tussentaal is dus een belangrijk middel om onze registergevoeligheid aan te scherpen. Daardoor opent zich een hele waaier van mogelijkheden om met die registers en stijlverschillen creatief aan de slag te gaan. Aldus kan Verkavelingsvlaams literatuur zelfs opwaarderen. 
Hoe dan ook, zolang wij elkaar verstaan, wat is dan het probleem?
 
 
