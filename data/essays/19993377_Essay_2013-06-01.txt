Kunnen we nog wel zijn wie we willen zijn? Misschien beter verwoord: kunnen we, wat ons uiterlijk betreft, nog weergeven wat onze persoonlijkheid is? Tegenwoordig lijkt het wel alsof we geen uiting meer mogen geven van enige persoonlijke eigenschappen. Het houdt ons ondertussen al een lange periode bezig. Mogen ambtenaren een hoofddoek, kruisje of regenboog-t-shirt dragen achter het loket? 
Deze discussie begon met het verbod op het dragen van een hoofddoek op school. Moslimameisjes mochten hun hoofd niet meer bedekken met een hoofddoek. De Koran verplicht hen er echter toe hun hoofdhaar te verbergen in het openbaar. Spijtig genoeg kan een wet zomaar een bepaalde geloofsregel breken. Leven we tegenwoordig niet in een pluralistische samenleving waarbij verschillende geloofsovertuigingen naast elkaar kunnen en mogen bestaan?
We zouden toch al iets minder conservatief moeten zijn in vergelijking met onze voorouders. Toch lijkt het op bepaalde vlakken een zeer moeilijke opdracht te zijn om onze zogenaamd 'moderne' instelling bij te stellen. Een vrouw gekleed in een boerka kan een gevaar betekenen voor de maatschappij, we weten niet of zij misschien wapens onder haar plunje draagt. Wat een flauw excuus! Als mensen een wapen bij zich willen hebben, dan zullen ze dat ook bij zich hebben: boerka of niet. 
De discussie werd opnieuw aangevat toen een ambtenaar tijdens de werkuren achter het loket zat met een regenboog-t-shirt. Sommigen vonden het uitermate onaanvaardbaar dat de ambtenaar zijn seksuele geaardheid toonde. Even ter verduidelijking: de regenboog is het logo voor de homoseksuelen, biseksuelen en transgenders. Als we deze lijn doortrekken, lijkt heel onze maatschappij wel een oord vol andersgeaarden. My Little Pony is plots niet meer zo kindvriendelijk en als uw kind een mooie tekening maakt van een regenboog, geef hem dan maar snel een veeg rond zijn oren, want hij zweert met de holebi's. Het zo ver drijven, is toch om te huilen? 
Nog een reden om te huilen is het uiten van het christelijk geloof. Het is nu niet de bedoeling om uit te wijden over de praktijken van priesters met hun jonge dienaars, ookal is dat zeker en vast een boeiend onderwerp om een essay over te schrijven, maar het is de bedoeling om even stil te staan bij het kruisje dat symbool staat voor het geloof in Christus. Als we consequent willen zijn, moet ook het dragen van een kruisje verboden worden.  
De conclusie is dan ook duidelijk: laat mensen gewoon zichzelf zijn. Als een kind over straat loopt met een kiplingboekentas, moeten we het dan straffen omdat er een aapje aanhangt? Het aapje zou misschien wel eens kunnen wijzen op het feit dat het kind een aanhanger is van illegale praktijken in verband met het transport van apen. Als een man over straat loopt met een sigaret in zijn handen, moeten we hem dan straffen omdat hij reclame maakt voor ongezonde middelen?  Het is tijd om een stop te zetten op deze ongegronde redenaties. Zoals al eerder vermeld: laat mensen gewoon zichzelf zijn. Als die persoon er niemand mee lastig valt en er ook geen wetten mee breekt, dan zou er geen enkel probleem mogen zijn. Het is jammer dat er zoveel poeha wordt gemaakt rond het uiten van je persoonlijkheid. Ieder is uniek en geeft kleur aan de maatschappij. Wie zijn wij dan om ervoor te zorgen dat onze maatschappij zijn schitterende glans verliest. Wees trots op wie je bent en wat je doet!