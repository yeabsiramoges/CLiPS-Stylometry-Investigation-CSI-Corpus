Hart voor de samenleving?
Al decennia lang kampen ziekenhuizen met een tekort aan organen. Iedereen automatisch registreren als donor lijkt voor de Nederlandse overheid de eenvoudigste oplossing, maar is dat ook zo?

Het is ronduit schrijnend: wie een Amsterdams ziekenhuis bezoekt, loopt door schijnbaar eindeloze gangen met patiënten die wachten op een donor. Wanneer je daarentegen amper vijf stappen de deur uit bent, duwt de stroom van kerngezonde stadsmensen je in het rond op de stoep. Als je vervolgens bedenkt dat maar honderd meter verder een mortuarium met geschikte donoren volgestouwd ligt, lijkt het allemaal wel erg absurd, toch?

Net als wij, kampen onze Noorderburen met een tekort aan donoren. Met een ziekenzorg die blijft innoveren en steeds meer mogelijkheden verkent om levens te redden, zijn organen meer dan ooit gegeerd. De Belgische overheid vond de oplossing in de automatische donorregistratie van elke burger. Samen met Kroatië is ons land nu de koploper wat orgaandonatie betreft. Sinds 2003 is het aantal immers met de helft gestegen: verbazingwekkend! En doeltreffend blijkbaar... Zo is het sterftecijfer op de wachtlijsten met maar liefst 13% gedaald.

De oorzaken van dit succes vinden we terug in de keurige wetgeving die België handhaaft. Maar ook andere factoren, zoals actieve sensibilisering en informatiecampagnes dragen ertoe bij. Een grondige aanpak lijkt het recept te zijn voor een geslaagd beleid. 

Zulke percentages zijn erg indrukwekkend, maar ook de mening van de Nederlandse Jan Modaal mag je zeker niet buiten beschouwing laten. Al gauw blijkt dat zo'n 60% van onze Noorderburen het wel oké vindt organen te ontvangen eenmaal hij op de wachtlijst staat. Door de bank genomen maakt de scholingsgraad van de bevraagde bij deze beslissing slechts weinig of geen verschil.

Nederlandse burgers met een hoog opleidingsniveau lijken er daarnaast ook nauwelijks problemen mee te hebben op hun beurt organen af te staan. De helft van de personen die een lagere scholing genoten, kunnen zich daar bij aansluiten. Tot nog toe lijkt een implementatie van verplichte donorregistratie geoorloofd, toch? 

Wat daarentegen meteen opvalt is de geringe bereidheid van moslims om te doneren. Andere religies lijken minder bezwaren te hebben. Een verschillende godsdienst suggereert vaak ook een andere kijk op de maatschappij dan de onze. Vanuit ons christelijke standpunt, lijkt een scheiding van ziel en lichaam maar al te vanzelfsprekend. Wat Plato tweeduizend jaar geleden predikte, heeft ook nu nog invloed op onze denkbeelden. Allochtonen van niet-Westerse origine, waarvan het grootste aandeel de islam aanhangt, kijken daarentegen met andere bril naar het leven en zo ook naar het lichaam.

Vrijheid van geloof ligt aan de basis van onstaan van Nederland en staat dan ook buiten discussie in deze problematiek. Waar het hier om gaat, is daarentegen van een andere aard. Het gaat om de haalbaarheid van transplaties, de lengte van medische wachtlijsten, families die samen met een patiënt vechten tegen de tijd. Meer dan ooit lijkt het gepast te zeggen dat we het hebben over een strijd op leven en dood. Het is een realiteit die ook voor leden van andere religies dan de onze relevant is. Wanneer je vervolgens bekijkt hoe uitzonderlijk de islamitische terughoudendheid is om organen te doneren in vergelijking met andere godsdiensten, kan je jezelf afvragen hoe sterk we deze minderheid het beleid moeten laten kleuren.

Een groot aandeel tegenstanders vreest bovendien geen afscheid te kunnen nemen van hun geliefden. De gedachte dat hun lichaam niet langer toonbaar zou zijn, boezemt mensen angst in. Toch leert de werkelijkheid ons dat nabestaanden er alsmaar minder belang aan  hechten het lichaam voor de afscheidsceremonie een laatste keer te zien. Het zou fout zijn die vrees als ongegrond af te doen, maar relevant blijkt ze dus minder en minder te zijn. Bovendien komt niet iedereen in aanmerking voor een donatie. De gedachte dat in elk lichaam in Nederland opeens het mes gezet zal worden is onterecht.

Nederlanders moeten een gezonde dosis altruïsme aan de dag leggen om het organentekort als een succesvolle maatschappij op te lossen. Dat is geen samenleving waarin je minderheden verdrukt, maar een waarin een uitnodiging tot dialoog en sensibilisering een oplossing kunnen bieden.

Cijfers zijn slechts cijfers en de nood is hoog. Maar wat ze aantonen is nu eenmaal de realiteit. Het succes van een maatregel die donatie verplicht en de gewilligheid van doorsnee Nederland om dergelijk beleid te voeren vormen een afdoende rechtvaardiging. Respect voor minderheden en religie staat buiten kijf, maar in een democratie met problematisch lange wachtlijsten geeft de meerderheid de maat aan. Maar is het daarenboven vooral niet je morele plicht de maatschappij een warm hart toe te dragen?