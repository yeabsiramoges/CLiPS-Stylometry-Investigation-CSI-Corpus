HANNAH SCHILTZ
De hervorming van het onderwijs: een utopie die werkelijkheid wordt?

Wie Latijn wil volgen, gaat naar het ASO, wie kapster wil worden, gaat naar TSO en garagist word je in BSO. Het is een onderscheid in ons middelbaar onderwijs dat al tientallen jaren bestaat en dat dus ook een gewoonte is. In de lagere school zijn er voorbereidende gesprekken welke richting je best uitgaat en op open dagen van middelbare scholen kan je al eens proeven wat die richtingen allemaal te bieden hebben. Volgens de minister zijn we aan dit systeem echter te veel gewend en we zien er de nadelen niet van in. Volgens hem zorgt het voor vooroordelen en hokjesdenken. Een nieuw systeem zou al die nadelen moeten wegwerken. Maar kan die utopie wel werkelijkheid worden?

De minister wil het huidige systeem van ASO, TSO, BSO en KSO afschaffen en alles op een hoopje gooien. Zo krijgt iedere leerling volgens hem meer kansen, omdat je niet meer blijft vastzitten aan het specifieke van een bepaalde richting. Bovendien zijn er veel vooroordelen: iemand die ASO volgt is een strever en een BSO'er is een dommerik. En van deze vooroordelen wil hij vanaf. De minister wil de eerste jaren van het middelbaar onderwijs een  algemene vorming voor alle leerlingen en pas na die eerste jaren is het de bedoeling dat iedereen een meer specifieke richting kiest.
Als je echter alle leerlingen in eenzelfde klas steekt, dan blijft er nog steeds onderscheid bestaan en dat onderscheid gaat veel harder opvallen. De leerlingen die normaal ASO volgen, zijn over het algemeen de leerlingen die beter kunnen leren en die dus slimmer overkomen. De leerlingen die normaal BSO volgen, zijn minder goed in het geheugenwerk en des te beter in het handenwerk. Maar in zo'n algemene vorming gaan de leerlingen met het goede geheugen er boven uitspringen en de BSO'ers gaan zich achteruit gestoken en minderwaardig voelen.
Hierdoor gaan de leerlingen zich niet op hun plaats voelen. Door hen samen te steken, gaan de verschillen tussen de ASO- en BSO-leerlingen veel harder opvallen. De vooroordelen zullen blijven bestaan en meer opvallen, in plaats van te verminderen. Dit gaat tot veel ongemak leiden. En is het niet net de bedoeling dat de middelbare school de plaats is waar jongeren zich ten volle kunnen ontwikkelen en ontplooien? Het is de tijd van de pubertijd waarin ze ontdekken wie ze zijn en wat hun talenten zijn. Maar als je als BSO'er niet met je handen kunt werken of als Latijnliefhebber niet deftig die taal kunt aanleren, dan kun je moeilijk van zelfontwikkeling spreken.
Als de minister dit nieuwe systeem wil invoeren, dan krijg je een systeem zoals het lager onderwijs. De leerlingen die snel van begrip zijn, gaan zich vervelen en de leerlingen die trager van begrip zijn, gaan niet altijd meekunnen. Bovendien krijgen ze leerstof die hen niet interesseert. Je creëert zo een systeem waar niemand zich op zijn plaats voelt en niemand gaat nog graag naar school. In de puberteit is het echter belangrijk dat iedereen zich in een omgeving bevindt waar hij of zij zich op zijn plaats voelt en waar je omringd wordt door mensen met dezelfde interesses. En door het nieuwe systeem zou dit teniet worden gedaan.
Gelukkig zijn er niet enkel nadelen, maar ook goede aspecten aan dit systeem. ASO- en BSO-leerlingen verschillen over het algemeen behoorlijk van karakter. Door ze samen les te geven, oefenen ze meer invloed op elkaar uit. ASO-leerlingen horen vaak dat ze te braaf zijn en BSO-leerlingen horen vaak dat ze krapuleus zijn. Door alle leerlingen samen les te geven, zullen ASO-leerlingen assertiever worden en BSO-leerlingen respectvoller en gedisciplineerder. In bepaalde scholen zoals een technische school waar overwegend jongens naar school gaan, kunnen meisjes zorgen voor volwassenheid. Omgekeerd kunnen jongens bij meisjes op bepaalde vlakken een positieve invloed uitoefenen. Bovendien word je in de echte wereld ook geconfronteerd met verschillende soorten mensen met verschillende achtergronden. Dit nieuwe systeem zou er een goede voorbereiding op zijn.

Maar wegen de voordelen van het nieuwe systeem wel door tegenover de nadelen? De keuze tussen zelfontwikkeling en wederzijdse invloed is snel gemaakt. Ga naar een jeugdbeweging, de muziekschool of toneel, en daar zal je ook heel wat invloed van anderen ondervinden. Uiteraard doe je in je vrije tijd ook aan zelfontwikkeling, maar dit is een heel andere soort dan op school. Respect en discipline kun je op verschillende manieren meekrijgen, daarvoor hoef je niet perse naar school. Maar het ontdekken en ontwikkelen van jezelf gebeurt nog steeds het beste in een schoolse omgeving waar je op je plaats zit. En iemand die het liefst met auto's werkt, zit niet op zijn plaats in de Latijnse les. Laat ons hopen dat de minister dat snel genoeg inziet. 	 
