Europa pleit voor lagere promillegrens voor jonge chauffeurs
(Jonge) bestuurders zijn nog te veel betrokken bij dodelijke ongevallen. Vaak is alcohol de oorzaak hiervoor. De tijden van een beleid per land in Europa zijn voorbij: Europees en dus uniform optreden schept duidelijkheid voor iedereen. We trekken de grens naar beneden. Dat is een goed initiatief op zich. Volstaat het echter om de problematiek tegen te gaan?
Het voorstel om de promillegrens bij bestuurders tussen 16 en 24 jaar te verlagen van 0.5 promille naar 0.2 promille ligt op tafel bij het ETSC (European Transport Safety Council). Blijkbaar veroorzaken bestuurders van die leeftijdsgroep tot drie keer zo veel dodelijke ongevallen. Jongeren gaan er graag op uit en daarbij hoort al eens een glaasje (of twee, of drie, ...). Veelal onderschatten zij de mogelijke gevolgen van hun drink- en rijgedrag. Deels door naïviteit, deels door gebrek aan maturiteit. Levenswijsheid en -ervaring zijn ook belangrijke aspecten die we niet mogen vergeten. Sommige 37-jarigen gedragen zich als een 18-jarige en omgekeerd. De vraag rijst dus of die maturiteit enkel leeftijdsgebonden is. 
Het staat als een paal boven water dat het rijbewijs aantoont dat iemand over voldoende rijvaardigheid beschikt om de baan op te gaan. Toch is ervaring een belangrijk aspect van de chauffeur. Hoe langer en vaker je rijdt, hoe vlotter en beter het gaat. Daarenboven behaalt ieder zijn rijbewijs in nuchtere toestand en bestaan er -gelukkig- geen testen die nagaan of iemand capabel is om te rijden in benevelde toestand. Toch reageert iedereen anders op alcohol en is de reactie erop erg persoonlijk. Een voortreffelijk chauffeur kan, ongeacht zijn leeftijd, na een glaasje wijn zijn rijkunsten verliezen. Ouderen baten dus ook bij een verlaging van de promillegrens. Het is namelijk niet zo dat je 'met de jaren' beter dronken leert rijden. 
Bij gevolg pakken we het probleem beter algemeen aan; iederéén die rijdt, moet zijn drinkgedrag aanpassen. Wie kan dat beter controleren dan de overheid? De taak van de overheid bestaat eruit om de veiligheid van de burgers te bewaren. Voorkomen van verkeersongelukken, zeker in combinatie met alcohol, primeert. Om dat te doen gaat ze best zowel proactief als dwingend te werk. 
Vooreerst moet de overheid een proactieve aanpak hanteren. De bevolking op regelmatige basis bewustmaken van de problematiek en ze op die manier trachten te voorkomen. Een goed voorbeeld van het proactief optreden zijn de Bob-campagnes. Voorgenoemde campagnes sensibiliseren alle chauffeurs (jong en oud) op een ludieke manier voor de gevaren van rijden onder invloed. Daarbij geven de campagnes ook een aantal alternatieven voor de auto; een taxi, verplaatsing met de fiets, openbaar vervoer, een Bob, ... 
Ten tweede moet de overheid de norm systematisch verlagen en dit goed communiceren. Idealiter is nultolerantie het uiteindelijke doel. Hoe weet een persoon tenslotte of er 0.2 promille alcohol of 0.5 promille door zijn bloed raast? De verlaging van de alcoholpromille is een dwingende maatregel, een norm. In principe zou deze voor alle burgers, dus niet enkel voor jongeren, kunnen gelden. Het lijkt geen goed idee om één bepaalde groep te viseren. Een uniforme regel op Europees niveau maakt het toepassen én controleren van het beleid veel simpeler. Overal en voor iedereen dezelfde geldende regel binnen de Europese grens. De 39 nationale en internationale organisaties die samen ETSC vormen, delen deze mening alvast over jongeren. Nu is het nog aan hen de ondergrens op de volledige bevolking toe te passen. 
Jammer genoeg krijgt de Staatssecretaris van Mobiliteit, Etienne Schouppe, nu al de wind van voren. Al lijkt het er sterk op dat elk vernieuwend wetsvoorstel vaak protest uitlokt bij de bevolking. Helaas redeneert de oppositie hierbij veelal kort door de bocht. Het gaat immers helemaal niet om het belemmeren van iemand zijn vrijheid of recht op een amusant avondje uit, maar om het voor elkeen positief te houden. Elke persoon die onwillig - maar beschonken - een slachtoffer maakte, zal dat beamen. 
We kunnen besluiten dat drinken en rijden een gevaarlijke en soms dodelijke combinatie is. De Europese Unie heeft als taak dit probleem tot een minimum te reduceren. Uiteindelijk is het aan hen om een duidelijk en goed uitgewerkt beleid op te zetten waar iedereen op lange termijn het meeste voordeel uit haalt. Daarbij is het belangrijk om de bevolking zowel te sensibiliseren als transparante richtlijnen op te stellen. Bij elk nieuw voorstel komt er wat tegenwind. Mettertijd gaat die wind sowieso liggen. Negatieve ademtesten garanderen positieve gemoederen! 