1.	Inleiding
In deze paper onderzoeken we de relatie tussen Hugo Claus en het taalpurisme, meerbepaald de invloed van taalzuiverheid op Claus en de manier waarop dit tot uiting komt in zijn literaire werken. Dit doen we op basis van het artikel Hugo Claus en het verdriet van de Puristen (2013), geschreven door K. Absillis. Eerst wordt kort geschetst wat het Nederlandse en het Vlaamse taalpurisme precies inhouden en welke rol zij speelden in het leven van Claus. Daarna zullen we Claus’ eigen visie op taalzuiverheid bespreken. Wanneer we kijken naar het oeuvre van Hugo Claus kunnen we drie verschillende periodes onderscheiden: een taalzuivere periode, een overgangsperiode en een latere periode waarin we kennis maken met zijn dominante visie op het taalpurisme. Boegbeeld van deze latere en definitieve visie is zijn meesterwerk Het verdriet van België, geschreven in 1983.   
 
2.	Purisme in Vlaanderen
2.1.	Wat is taalpurisme en hoe is het ontstaan?
Het Nederlandse taalpurisme of taalzuiverheid betekent het zuiveren van de Nederlandse taal in het gehele Nederlandstalige gebied. Vormen van taalzuivering zijn onder andere het weren van nieuwe leenwoorden afkomstig uit andere talen, maar ook de vervanging van bestaande leenwoorden door oudere of nieuw verzonnen Nederlandstalige woorden. Een bekend voorbeeld is het gebruik van het woord duimspijker in plaats van punaise. Het taalzuiveringsproces in het Nederlandse taalgebied is een zeer ingewikkelde kwestie die al jarenlang aan de gang is en tot op de dag van vandaag tot onenigheid leidt.   

Al vanaf de vijftiende en de zestiende eeuw vinden we vormen van taalzuivering terug in het Nederlandstalige gebied. In die periode was Latijn de taal van de kerk en het recht en Frans de taal van het bestuur, de rijke adel en burgerij. Het gewone volk daarentegen sprak Nederlands en wenste dat die taal gebruikt werd om hun gebieden te besturen. Bovendien waren er toen al verschillende wetenschappers en academici die zich inzetten voor een zuiver gebruik van de Nederlandse taal. Zo voerde onder andere H.L. Spiegel een pleidooi voor een correct gebruik van het Nederlands in zijn werkstuk Twee-spraek van de Nederduytsche letterkunst. Dit boek dat in 1584 werd gedrukt, is het eerste boek over de grammatica van het Nederlands (Janssens & Marynissen, 2008). 

Nadat het Latijn langzaamaan zijn dominantie verloor, kwam de focus van het taalzuiveringsproces meer en meer te liggen op het weren van Franse invloeden. Dit was vooral het geval in Vlaanderen aangezien het vaker dan de Noordelijke Nederlanden te maken had met een Frans bestuur. Het hoogtepunt van het Nederlandse taalpurisme -tijdens de periode dat België en Nederland nog één staat vormden- vinden we onder regering van Willem 1, koning der Nederlanden. Van 1815 tot 1830 voerde hij in het Verenigd Koninkrijk der Nederlanden een bestuur dat zich zo veel mogelijk richtte op de onafhankelijkheid en verspreiding van het Nederlands (Vosters & Vandenbussche, 2008). Dit liedje was maar van korte duur, want in 1830 verklaarde België zich onafhankelijk. Een politieke daad die tot op heden een grote invloed heeft op de taalverschillen tussen Nederland en Vlaanderen, aangezien het Nederlands zich in beide gebieden anders is gaan ontwikkelen. 

Op de Nederlandse Taal- en Letterkundige Congressen, die vanaf 1849 werden georganiseerd, besliste men toch dat Vlaanderen de standaardtaal van het Noorden moest overnemen. “De taalijveraars die deze en andere initiatieven namen, zouden geen moeite sparen om de Vlaming kaas te leren eten van zijn nieuwe moedertaal” (Absillis, Jaspers & Van Hoof, 2012). Dit bleek helaas niet zo een makkelijke opgave als aanvankelijk gedacht: de standaardisering van het Nederlands in België was een lang en zeer moeilijk proces dat talrijke discussies met zich meebracht en meebrengt.

2.2.	Purisme tijdens het leven van Claus
Hugo Claus werd geboren in 1929 en groeide op in een sterk Vlaamsgezind milieu, wat een grote invloed op hem uitoefende. Hij was lid van de jeugdbeweging De Dietsche Blauwvoetvendels, een jeugdbeweging die onder het gezag viel van het met de Duitsers collaborerend Vlaams Nationalistisch Verbond. Opvallend is dat de jongeren werd geleerd –zelfs ten tijde van oorlog- om hun Vlaamse taal zuiver te spreken. Hieromtrent verschenen meerdere artikels in het magazine van de jeugdbeweging De Blauwvoet. Dit was deel van een propagandacampagne, die de jeugd een trots gevoel wilde geven over hun moedertaal en de gedeelde cultuurgeschiedenis van Vlaanderen en Nederland. In die periode geloofden de Dietsche Blauwvoetvendels nog volop in de stichting van een Groot-Nederlandse staat (Absillis, 2013). Vanwege zijn opvoeding zou Claus een lange tijd van zijn carrière dan ook proberen om in een zo zuiver mogelijke taal te schrijven. 

In de jaren vijftig en zestig werden er in cultureel Vlaanderen erg veel middelen ingezet om het volk Algemeen Beschaafd Nederlands (ABN) aan te leren. Dit gebeurde niet enkel via programma’s op radio en televisie zoals Hier spreekt men Nederlands en Tele-taalles, maar ook in nieuwe en heropgerichte verenigingen zoals de Vereniging voor de Beschaafde Omgangstaal. In 1964 kreeg Hugo Claus nog een prijs voor zijn gebruik van het ABN, maar desondanks zien we dat hij steeds verder en verder ging afdrijven van een zuiver gebruik van het Nederlands. Hoe ouder Claus werd, hoe meer hij zich ging afzetten tegen de heersende puristische opvattingen in Vlaanderen.

Zijn hele leven lang bleef Hugo Claus verwikkeld in discussies over taalpurisme. Dit uitte zich vooral in het debat over tussentaal, een taalvariant die tijdens het leven van Claus in Vlaanderen een steeds grotere rol begon te spelen. Deze variant is een talige vorm die geen dialect, maar ook geen Algemeen Beschaafd Nederlands is.  
 
3.	De visie van Hugo Claus op het taalpurisme
Wanneer we de werken van Hugo Claus bestuderen, kunnen we zien dat de taal die hij hanteert niet altijd dezelfde is. Zoals hierboven al kort werd aangegeven, hield Claus er tijdens zijn leven verschillende visies op het taalpurisme op na. Concreet kunnen we drie periodes onderscheiden: zijn taalzuivere periode, zijn overgangsperiode en zijn latere periode waarin zijn definitieve mening over taalzuiverheid in de Nederlandse taal tot stand kwam. 

3.1.	Taalzuivere periode
Als we kijken naar het Vlaamsgezinde milieu waarin Claus is opgegroeid, is het niet vreemd dat de schrijver in het begin van zijn carrière nog sterk doordrongen was van taalzuivere ideeën. “In Vlaanderen schoon Vlaams! Zeker in de kringen van het VNV hoorde dit schoon Vlaams zo goed mogelijk aan te sluiten bij de norm die beschaafde Nederlanders hanteerden” (Absillis, 2013, p. 173). Deze puristische ideeën werden hem al van kinds af meegegeven: het volk moest zich schamen voor het Vlaamse dialect dat het sprak, laat staan dat een schrijver erin zou mogen schrijven. Vanwege deze opvattingen zou Claus in de tweede helft van de jaren veertig nog even vertoeven in Vlaams-nationalistische kringen. Zo publiceerde hij verschillende bijdragen voor het weekblad Branding, een magazine opgericht door de ABN-voorstander Frans van Mechelen. 

Eind jaren veertig en zeker begin jaren vijftig begon Hugo Claus te breken met zijn ideologische achtergrond. In 1950 verhuisde hij naar Parijs, wat een duidelijk statement was naar Vlaanderen toe. Bovendien ging hij zich publiekelijk inzetten voor wat hij “de bevrijding van de mens-letterkundigen” noemde. Toch zou het nog jaren duren vooraleer Claus werkelijk van de puristische greep, die in de jaren vijftig en zestig sterker was dan ooit, verlost zou zijn. 

3.2.	Overgangsperiode
Tijdens de jaren zestig en in het begin van de jaren zeventig begon de taal die Claus hanteerde in zijn literaire werken steeds sterker af te wijken van de Noord-Nederlandse variant die aan het Vlaamse volk werd opgelegd. Het is dan ook opmerkelijk dat Claus in 1964 nog een laureaat kreeg voor het gebruik van zijn Algemeen Beschaafd Nederlands, want in werkelijkheid was hij toen al volop aan het experimenteren met de verschillende varianten van het Nederlands. Zo liet hij bepaalde personages in zijn romans een soort prille vorm van Vlaamse tussentaal spreken. En in zijn bekende werken uit die periode zoals onder andere Vrijdag (1969) hanteert Claus al openlijk een West-Vlaamse variant van het Nederlands. De schrijver liet de schaamte, die eerder in zijn leven gepaard ging met het gebruik van zijn Vlaams, meer en meer varen. 

3.3.	Latere periode
In de jaren zestig en zeventig was Hugo Claus zich dus steeds zekerder gaan voelen over zijn gebruik van de Nederlandse taal en de mening die hij hierover had. Hij wilde zich niet langer schamen voor de Vlaamse variant waarin hij schreef. In 1978 publiceerde Claus de roman Het Verlangen, waarin hij voor het eerst echt met Vlaamse tussentaal aan de slag ging. In die periode kwam er nog ontzettend veel commentaar op de taalvariant die Claus hanteerde. Veel critici zagen dit als het jammere bewijs dat Claus als Vlaming het “echte Nederlands” niet aankon (Absillis, 2013).

Niets was minder waar, want Claus toonde met Het Verlangen (1978) net aan hoe bewust hij bezig was met de verschillende taalvarianten van het Nederlands. Voor hem was het gebruik van Vlaamse tussentaal geen gemakkelijkheidoplossing, maar net een statement als auteur die zich niet langer wilde schamen voor de taal die hij werkelijk sprak. Vanaf de jaren tachtig zou hij zich dan ook openlijk gaan verzetten tegen de eis tot taalzuiverheid. Hij zou zich niet langer laten gijzelen door taalzuivere normen, maar net met trots schrijven in de taal die hij sprak: Vlaamse tussentaal. Boegbeeld van Claus’ nieuwe visie op het Vlaamse taalpurisme werd zijn meesterwerk Het verdriet van België, uit 1983. 
 
4.	“Het verdriet van België” als boegbeeld van Claus’ latere visie
Het ultieme boegbeeld van Hugo Claus’ latere en definitieve visie op het taalpurisme is zijn meesterwerk Het verdriet van België, uitgegeven in 1983. Op dat moment stond Claus al bekend als één van de belangrijkste Nederlandstalige schrijvers; zijn roman verscheen dan ook onder de nodige persaandacht. Over het algemeen waren de reacties lovend. De meeste critici realiseerden zich meteen dat ze met iets bijzonders te maken hadden, maar niettemin kwam er ook nu wel weer veel commentaar op de controversiële tussentaal die Claus hanteerde. Velen zagen dit als een zinloze rebellie tegen het ABN. Wie Het verdriet van België aandachtig leest, zal nochtans merken dat de roman een uitgedachte ideologiekritiek etaleert. 

Hugo Claus gebruikt niet gewoon tussentaal in het wilde weg. Integendeel: zijn roman is één uitgedacht taalspel. Niet alleen laat hij meerdere van zijn personages tussentaal spreken, bovendien wordt er in het verhaal ook vaak gediscussieerd over het gebruik van zuivere taal. “Al op de allereerste bladzijde van Het verdriet van België vernemen we bijvoorbeeld terloops dat Louis’ grootvader en peter, de zeer aan het gebruik van het schoon Vlaams gehechte Hubert Seynaeve, ‘duimspijker’ verkiest boven ‘punaise’” (Absillis, 2013, p. 180). Het is opvallend dat de vele personages met puristische opvattingen in Het verdriet van België zelf geregeld fouten maken tegen het krampachtige gebruik van correct Nederlands. Enkele bladzijden later zegt diezelfde Hubert Seynaeve bijvoorbeeld: “En daarbij, gij zoudt die jongen beter een rekker rond zijn hoofd binden ’s nachts, dat zou minder zeer doen, hé, Louis?” Waarop de vader van Louis opmerkt dat je rubberband moet zeggen in de plaats van rekker (Claus, 1983, pp. 15-16).

Ook het hoofdpersonage Louis Seynaeve, die graag een beroemd schrijver zou worden, is net als de rest van zijn familie obsessief bezig met taalzuiverheid. Dit kunnen we zien aan Het verdriet, de debuutroman van Louis. Hoewel hij zo zijn best doet om een werk af te leveren in vlekkeloos Nederlands, slaagt hij hier helaas niet in. “Zijn taal is doorspekt met belgicismen als paasverlof (7), pistolets (101), garagist (213), onderlijnen (275) en verschieten (302), en laat zich gemakkelijk betrappen op fouten in de woordvolgorde (‘kon afgedrukt worden’, 198)” (Absillis, 2013, p. 186). Zo zit het ganse boek vol met subtiele sneren of scherpzinnige gedachten over de opgedrongen taalnormen in Vlaanderen. “Door van meet af aan puristen pootje te lappen, saboteert taal op sluikse wijze een hele ideologie” (Absillis, 2013, p. 181). 

Zoals K. Absillis aanhaalt in zijn artikel Hugo Claus en het verdriet van de puristen (2013) is het dan ook uiterst ironisch dat het merendeel van de slechte commentaar op Claus’ meesterwerk net gaat over fouten tegen de Nederlandse taalnormen. Dit toont aan dat Hugo Claus juist een heel gegronde reden had om in Het verdriet van België (1983) de gekozen Vlaamse tussentaal te hanteren. 
 
5.	Conclusie en slot
Wanneer we kijken naar het taalgebruik in het oeuvre van Hugo Claus kunnen we concluderen dat zijn meningen over taalzuiverheid verschillende keren veranderden. Zijn hele leven lang had Claus een turbulente relatie met het Vlaamse taalpurisme, wat een grote invloed uitoefende op zijn carrière. Concreet onderscheiden we drie fases: een taalzuivere periode, een overgangsperiode en een latere periode. In die latere periode is Claus’ definitieve visie op taalzuiverheid tot stand gekomen. Dit is de visie waarvoor hij bekend staat en die we ook volop terugvinden in Het Verdriet van België (1983). Hoe ouder Claus werd, hoe meer hij doordrongen raakte van het idee te schrijven in de tussentaal die het merendeel van de Vlamingen spreekt. Hij zou één van de grootste voorstanders worden van die taalvariant en zich zowel in zijn oeuvre als in de media afzetten tegen het taalpurisme. Eén ding is zeker: al gaat Het verdriet van België (1983) over de geschiedenis van ons land, de taalkwestie is vandaag de dag nog even actueel als toen.  
 


