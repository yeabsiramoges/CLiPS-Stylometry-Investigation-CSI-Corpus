 werkloosheidsuitkeringen stoppen is een onmenselijke straf

 NVA is voor de beperking van werkloosheidsuitkeringen in de tijd. Zij vinden dat werklozen niets hebben bijgedragen en dus ook geen werkloosheidsuitkering verdienen. Al wie werk probeert te zoeken is volgens die partij in staat om het ook te vinden. Maar is het voor iedereen wel mogelijk om na een paar jaar een geschikte job te vinden? En is het wel menselijk om een deel van de bevolking te straffen door hen een werkloosheidsuitkering te ontzeggen? De wil om werk te vinden volstaat niet om daar ook in te slagen. Voor hen is een werkloosheidsuitkering dan ook broodnodig.

Allereerst is er een bepaalde groep mensen in onze samenleving voor wie werk vinden bijna onmogelijk is. Bepaalde afstudeerrichtingen zorgen namenlijk voor weinig werkzekerheid. Afgestudeerden met een opleiding geneekunde, verpleegkunde of lasser zullen waarschijnlijk zeer snel een geschikte job vinden. De opleidingen geschiedenis, journalistiek of communicatiewetenschappen hebben het daarentegen moeilijk met de zoektocht naar werk. Voor die mensen moet er een werkloosheidsuitkering zijn. We mogen hen niet aan hun lot overlaten, ook niet na een aantal jaren. Vaak zijn er te veel werkzoekenden voor het aantal beschikbare vacatures en kunnen ze gewoonweg geen geschikte job vinden. Niet alleen voor afgestudeerden met een minder nuttig diploma, maar ook voor mensen die niet de juiste capaciteiten hebben is de zoektocht naar werk moeilijk. Sommigen zijn mentaal of fysiek niet in staat om te werken. Hun gebreken zijn misschien niet erkend door het ziekenfonds, maar toch ondervinden ze problemen wanneer ze proberen te werken. Bijvoorbeeld mensen met een zwakkere fysieke gezondheid zijn vaak te moe of te zwak om zich vijf dagen in de week in te zetten. Ook personen met een lichte vorm van autisme of asperger kunnen de werkdruk niet aan. Deze groep mogen we niet straffen voor hun beperking. Een werkloosheidsuitkering zou bedoeld moeten zijn voor hen. Een beperking in de tijd is dan ook geen oplossing. Na een paar jaar kampen deze mensen nog altijd met dezelfde problemen.

Misschien zijn er wel een paar werklozen die inderdaad, zoals NVA stelt, mentaal en fysiek wel in staat zijn om te werken. De kans bestaat inderdaad dat de brave burgers betalen terwijl zij profiteren. Maar moeten we daarvoor hun kinderen straffen? Als we hun werkloosheidsuitkering stopzetten na een aantal jaren, hebben deze werklozen het moeilijk om rond te komen. Daardoor kunnen ze hun kinderen niet alles geven wat ze nodig hebben. Schoolreizen, het lidgeld van een jeugdbeweging, voldoende medische zorgen en gezonde voeding zijn al snel te duur voor die ouders. Hun kinderen missen daardoor noodzakelijke elementen om gelukkig en gezond op te groeien. Zij mogen niet gestraft worden voor hun ouders die misschien niet veel zin hebben om te werken. Werklozen moeten we blijven steunen, want het extra bedrag dat wij moeten leveren voor zulke ouders weegt niet op tegen het geluk van een kind. 

Ten slotte zijn er andere oplossingen voor besparingen dan de beperking van werkloosheidsuitkeringen in de tijd. We moeten extra opleidingen voorzien voor deze groep werklozen die geen geschikt diploma heeft om werk te vinden. Zo kunnen ze na enkele jaren studeren de vacatures van knelpuntberoepen invullen. Ook moet de overheid bedrijven stimuleren om jonge, onervaren werkkrachten aan te nemen, want werkzoekenden worden vaak afgewezen door een gebrek aan ervaring. Door die bedrijven subsidies te geven om afgestudeerden zonder ervaring op te leiden, vergroot de kans op werk voor degenen zonder ervaring. Toch is dit niet voldoende om iedereen aan een job te helpen. Die kleine groep werklozen die mentaal of fysiek niet in staat is om te werken, heeft geen baat bij een extra opleiding. Hen moeten we dus hun hele leven lang voorzien van een werkloosheidsuitkering. Die kosten kunnen we betalen door een taks op het vermogen te heffen. De tien procent rijksten van ons land hebben genoeg geld om de uitkeringen, zonder beperking in de tijd, te betalen.  

Tot besluit kunnen we zeggen dat voor een aantal mensen in onze samenleving werk  vinden bijna onmogelijk is. Een verkeerd diploma, een gebrek aan ervaring of aan de juiste capaciteiten verhinderen de zoektocht naar een geschikte job. Voor een aantal van deze werklozen is een extra opleiding een oplossing, maar een kleine groep van hen zal nooit werk vinden. Deze mensen en hun kinderen mogen we niet straffen door hun broodnodige uitkering af te nemen, maar moeten we juist helpen. Een werkloosheidsuitkering beperken in de tijd is voor NVA de oplossing, maar voor werklozen en hun kinderen een onmenselijk behandeling.
