Een vleugje geluk tussendoor
"Bent u gelukkig?"is een vraag die frequent aan ons gesteld wordt, maar niet eenvoudig te beantwoorden is. Indien je op deze vraag volmondig "Ja!" antwoordt, zal je na die uitspraak waarschijnlijk al gauw beginnen twijfelen. Hoe kan iemand weten dat hij of zij écht gelukkig is? Sterker nog: kan iemand überhaupt permanent gelukkig zijn en zorgt deze persoon dan zelf voor dit geluk? Gelukkig zijn is een toestand, geen gegeven dat we permanent bezitten. Wanneer iemand effectief 'gelukkig' is, zal het niet lang duren voor er ongeluk zijn of haar pad kruist. De toestand van geluk heb je namelijk niet alleen zelf in de hand, er zijn onnoemelijk veel externe factoren die ons geluk tegenwerken. 
Toen de ecomnomische crisis heel Europa teisterde zat er een forse daling van niet enkel welzijn en geld aan te komen, er zou eveneens een sterke daling van ons geluk hiermee gepaard gaan. Wanneer  de leuze "geld maakt gelukkig" weergalmt in onze gedachten, moeten we hier in feite even goed bij stilstaan. De relatie tussen geluk en geld valt niet volledig te ontkennen. Wie wil er nou niet in een grote villa wonen en regelmatig de zon opzoeken in een ver land. Maar wil dit zeggen dat wie minder geld heeft daarmee ook minder gelukkig is? Neen, aangezien het verband tussen levensgeluk en actief bezig zijn tot 3 maal hoger ligt dan de relatie tussen geluk en het hebben van veel geld. In een ligstoel op het strand liggen is fijn, maar het wordt al heel wat minder amusant wanneer je dit dag in dag uit doet. Mensen hebben activiteiten en een zekere vorm van avontuur nodig om hun geluk uit te breiden. Het dalen van iemands inkomen door de economische crisis bedreigt dus niet meteen diens geluk. Een voorwaarde is logischerwijs wel dat dit dalen beperkt blijft en zich voordoet bij mensen zonder al te veel geldgebrek, want armoede maakt natuurlijk ook niet gelukkig.
Een grotere bedreiging voor ons gelukswezen duikt echter wel op wanneer we ons in een stadium van sociale onzekerheid bevinden. Het gegeven van "ik studeer af en ga meteen aan de slag vanwege de voldoende werkgelegenheid" is een uitermate rooskleurig beeld. Studenten die hun diploma halen, hebben hiermee niet vanzelf een kans op werkzekerheid. Tegenwoordig is het knokken om een geschikte job te vinden voor een langdurige periode. Wanneer jongeren niet meteen een job vinden, evenals volwassenen die werkloosheid ervaren, is het bijna onmogelijk een geschikte woning te vinden. Op deze manier is het moeilijk om een gezin te onderhouden en laat dat nu net de reden zijn waarom mensen ongelukkig worden. Zonder sociale zekerheid en naastenliefde van een gezin staat ons geluk op een wel erg laag peil.
Ondanks deze twee voorbeelden van potentiële bedreigingen staat België aan de Europese top omtrent gelukswezen. Hoe is het mogelijk dat wij Belgen toch gelukkiger blijken dan de rest van Europa in deze tijd van onzekerheden en gevaren? Een eerste factor blijkt simpelweg de ligging van ons land te zijn. Wij bevinden ons in het noorden van Europa, waar de westerse waarden het hoogst gelden. Hoe noordelijker een land ligt, des te meer vrijheid de inwoners ervan blijken te hebben. Kijk maar naar Zweden en Zwitserland, die zich nog een eindje boven België bevinden, en het hoogst staan op de 'lijst van gelukkige landen'. Het is duidelijk dat vrijheid en geluk in zekere zin samengaan. Wie min of meer vrij is in zijn doen en laten heeft de mogelijkheid om zelf aan zijn of haar geluk te bouwen. Optimistisch gedrag wordt namelijk enorm onderdrukt wanneer men zich conform naar elke opgelegde regel moet gedragen. De externe factoren die ons geluk in gevaar brengen blijven hier natuurlijk een rol spelen, maar ze vervagen enigzins bij de gedachte aan het hebben van een keuze.
In België, net als in vele andere welvaartslanden, hebben mensen dus bijna altijd deze keuze. "Eet ik vanavond spaghetti of liever een ovenschotel?" is een vraag die wij als een 'belangrijke' keuze zien. De vrijheid om ons eigen leven als het ware te 'ontwerpen' is een groot privilege dat we niet zien opduiken in onder andere landen die rond de armoedegrens leven. Een land dat onder een totalitair bewind leeft heeft minder keuzemogelijkheden in alledaagse dingen. Vaak vertellen vakantiegangers over de "negertjes die toch heel de tijd lachten ookal hebben ze eigenlijk niets" wanneer ze terugkomen van een zonnige vakantie in een arm Afrikaans land. Het wordt tijd dat onze blik omtrent geluk wordt bijgestuurd. De arme kinderen in zulke landen weten namelijk niet beter, ze lachen niet noodzakelijk uit geluk. De hoofdreden voor hun zogenaamd 'geluk' is namelijk het bijna-ontbreken ervan. Ze  weten niet hoe het is om voor een bepaalde tijd gelukkig te zijn en dan dat geluk te zien instorten. Deze mensen krijgen de bedreigende factoren, in tegenstelling tot ons, dagelijks over zich heen. Hierdoor kunnen ze moeilijk bouwen aan hun eigen geluk, vanwege hun gebrek aan een periode van rust.
De staat van 'gelukkig zijn' zal altijd wat blijven schommelen. Aangezien geluk een toestand is en geen permanent gevoel, zal het onherroepelijk zo nu en dan verdwijnen. Vrees echter niet:  geluk komt altijd terug. Wij hebben tevens het privilege dat we in een land wonen waar de kans op langdurig geluk een stuk hoger ligt dan in Zuiderse landen. Het is een kunst om geluk zelf te maken en dit niet te laten bedreigen door externe factoren. Jammer genoeg beheersen slechts enkele vergedreven optimisten die kunst, waardoor de meerderheid onder ons het moet doen met hier en daar een vleugje geluk tussendoor.