0.	Voorwoord
In deze paper wil ik onderzoeken of datgene wat het Taalcharter van de VRT beschrijft, overeenkomt met datgene wat de kijker verwacht op gebied van taal. Ik leg hierbij het accent op intralinguale ondertiteling omdat ik me zelf als kijker niet zelden erger aan de manier van ondertitelen op televisie. 

1.	Inleiding
Eerst zullen we een blik werpen op de verschillende soorten van intralinguale ondertiteling. Vervolgens zal toegelicht worden wat de nadelen zijn van ondertiteling. Nadat u vertrouwd bent met de gebruikelijke terminologie zal het taalbeleid van VRT besproken worden aan de hand van het Taalcharter dat in 1998 werd opgesteld. Binnen dit kader wordt ook even aandacht besteed aan de teletekstondertiteling – de ondertiteling waarvan de kijker zelf kan beslissen of ze wordt getoond. De inhoud van het taalbeleid zal tot slot getoetst worden aan de noden en de wensen van de kijker.

2.	Intralinguaal ondertitelen bij de Vlaamse Omroep
Als men ondertitelt, gaat men de dialoog die het programma of de film bevat, woordelijk weergeven aan de onderkant van het beeldscherm. Bij interlinguale ondertiteling zijn de gesproken en geschreven taal verschillend. Men spreekt van intralinguale ondertiteling als de gesproken en de geschreven taal dezelfde taal zijn. Hoewel je gesproken dialect en de geschreven standaardtaal kan beschouwen als verschillende talen, is dat hier niet het geval. Concreet betekent dit voor het Nederlands dat elke vorm van dialect op televisie intralinguaal ondertiteld kan worden door de standaardvorm van het Nederlands weer te geven onderaan het tv-scherm. Film- en tv-makers opteren bijvoorbeeld voor intralinguale ondertiteling omdat Nederlanders en Vlamingen elkaar niet goed begrijpen, mensen een accent hebben, omdat mensen een dialect spreken en geen standaardtaal, … 

Hieronder zullen twee vormen van ondertiteling besproken worden. De VRT ontwikkelde voor beide vormen regels. Er kunnen maximaal twee regels te zien zijn en bovendien bestaat er een lineair verband tussen de projectieduur en het aantal tekens dat wordt getoond . Dit wordt hieronder toegelicht.

2.1.	Open en gesloten ondertiteling
Open ondertiteling is de ondertiteling waarmee we het meest vertrouwd zijn. De tekst wordt (doorgaans) in witte letters weergegeven onderaan het scherm . Bij open ondertiteling past men de zes-seconden-regel toe. Dit houdt in dat maximaal twee regels tekst tegelijkertijd zes seconden in beeld blijven staan. Onderzoek heeft uitgewezen dat de meeste kijkers aan zes seconden voldoende hebben om de tekst te lezen en dus comfortabel televisie kunnen kijken .

Sommige programma’s kunnen ook ondertiteld worden via teletekst (pagina 888). De kijker kan dus zelf bepalen of hij nood heeft aan ondertiteling en die vervolgens instellen. Dit heet gesloten ondertiteling. Aanvankelijk was dit een functie voor slecht- en niet-horenden  maar wordt steeds frequenter gebruikt door mensen die niet tot deze doelgroep behoren. Bij deze vorm van ondertiteling ligt de leessnelheid hier hoger dan bij open ondertiteling (13 tekens per seconde tegenover 11). Op die manier kan men in principe meer tekst weergeven binnen dezelfde tijdspanne maar doordat slecht- en niet-horenden meestal extra informatie nodig hebben in vergelijking met horende kijkers, gebeurt dit niet. Bij open ondertiteling laat men ja en nee bijvoorbeeld meestal weg. Dit kan bij gesloten ondertiteling niet. Tot slot moet ook niet-talige informatie getoond worden, bijvoorbeeld wanneer er op de deur wordt geklopt of wanneer de telefoon rinkelt. Wanneer er tijdens een tv-programma meerdere personages aan het woord komen, wordt er gebruikt gemaakt van verschillende kleuren tekst, zodat de kijker de verschillende personages uit elkaar kan houden .


3.	Intralinguaal ondertitelen binnen het taalbeleid van de VRT
De VRT probeert te allen tijde een consequent beleid te voeren als het gaat over intralinguale ondertiteling. De belangrijkste regel is: Wanneer de communicatie in het gedrang komt, gebruik je ondertiteling. De communicatie kan in het gedrang komen doordat de kijker bijvoorbeeld een andere vorm van de standaardtaal spreekt dan degene die op tv aan het woord is. Wanneer de opnamekwaliteit slecht is, kan men eveneens besluiten om het programma van ondertiteling te voorzien, bijvoorbeeld bij verborgen camera. Verder zijn achtergrondlawaai, stemvervorming en begrijpelijkheid factoren om voor open ondertiteling te kiezen. De uiteindelijke beslissing wordt genomen door de programmamaker, al dan niet in overleg met de afdeling Vertaling en Ondertiteling.  Bijna in alle gevallen gebruikt de omroep de standaardtaal tijdens het ondertitelen .

3.1.	Taalcharter (1998) 
In het Taalcharter legt de openbare omroep vast aan welke criteria het taalgebruik op radio en tv moet voldoen. Het Charter is vastgelegd in een overeenkomst tussen de omroep en de overheid. De VRT wil in de eerste plaats een correcte en doeltreffende taal gebruiken. Men houdt er echter wel rekening mee dat de standaardtaal van België verschillend is van die van Nederland (bijvoorbeeld hij komt aangereden tegenover de Nederlands-Nederlandse variant hij komt aanrijden). De VRT wil de norm van deze Belgische variant zijn en eveneens zoveel mogelijk rekening houden met de kijkers en luisteraars. 

De VRT gebruikt Standaardnederlands om op die manier een zo ruim mogelijk publiek te bereiken. Dit is de taal die de gemeenschap gebruikt wanneer ze in contact komt met de overheid, binnen het onderwijs, de literatuur, e.a. De openbare omroep sluit dialect en tussentaal niet uit, maar ze passen niet bij elk programma. De kijkers en luisteraars zien het standaardtaalgebruik bij de openbare omroep eerder als een conventie – het is immers nooit anders geweest. Deze stelling wordt bevestigd doordat uit taalonderzoek is gebleken dat 86% van de Vlamingen het dialect niet geschikt vindt als taal voor radio en televisie. De openbare omroep wil uiteraard geen kijkers of luisteraars verliezen door verkeerd taalgebruik en prefereert dus mede daardoor voor Standaardnederlands.

Zo goed als elke taalgebruiker beschikt over de vaardigheid om zijn taalgebruik aan te passen aan de situatie. Ook op de omroep moet men hiermee rekening houden omdat het publiek een bepaalde verwachting heeft van het taalgebruik in programma’s. De standaardtaal wordt dus gebruikt in programma’s waarin het publiek ze verwacht, zoals het journaal, documentaires, berichten op Teletekst, … In amusementsprogramma’s moet de presentator eveneens de standaardtaal hanteren omdat hij dan de publieke omroep belichaamt. Dialect en tussentaal zijn zeker niet verboden maar mogen alleen voor functioneel gebruik dienen, zoals in fictie of uitzendingen over streekcultuur. De fictieprogramma’s kunnen pas de maatschappij vertegenwoordigen als ze alle varianten laten horen. Daarnaast zal elke acteur bevestigen dat bepaalde uitspraken of accenten de geloofwaardigheid van een personage kan verhogen. De gebruikte varianten van de standaardtaal mogen in geen enkel geval de communicatie in gevaar brengen. Hiervoor kan ondertiteling een oplossing zijn, maar het is vaak nogal onduidelijk wat de regels hieromtrent zijn.

Sinds 17 februari 2011 kan je als kijker zelf bepalen of je Baantjer en sommige andere programma’s al dan niet met gesloten ondertiteling bekijkt. Hiervoor bood men het programma aan met open ondertiteling. De gesloten ondertiteling bij dit programma is een gevolg van het nieuwe ondertitelingsbeleid bij de openbare omroep. De kijker moet tegenwoordig zelf kunnen beslissen of hij programma’s met of zonder ondertiteling bekijkt . 

Zoals we bij De kijker (pagina 7) zullen zien, kan ondertiteling beledigend overkomen waarbij de sfeer van het programma kan verloren gaan. Hoewel het Taalcharter met zorg werd samengesteld, zal er bij twijfel vaak beroep worden gedaan op de taaladviseur, die dan de knopen moet doorhakken, zowel bij intralinguale ondertiteling als bij gesproken taal.

3.2.	Teletekstondertiteling 
Behalve lexicale elementen zijn er bijna geen tussentalige elementen (Bijvoorbeeld ‘Piet is terug ziek’) bij de teletekstondertiteling. Meestal gaat het om conventies die algemeen aanvaard zijn zoals da’s, ‘t, tja, zo’n, … Doordat slechthorenden (en ook andere kijkers die gebruik maken van gesloten ondertiteling) een zo goed mogelijke weergave willen van datgene wat er werkelijk gezegd wordt, wordt het wel erg complex. Ondertiteling als medium is immers begrensd. We kunnen de oraliteit niet weergeven omdat ze te complex is. Doordat de VRT gezien wordt als een verspreider van de standaardtaal kan ze slechts in beperkte mate gebruik maken van tussentaal op het scherm. Wanneer tussentalige elementen toch op het scherm komen, zullen ze ‘geciteerd’ worden waardoor de kijker de stijlbreuk makkelijk kan herkennen.

3.3.	Nadelen van ondertiteling
Hoewel ondertitels vaak helpen tijdens het luisteren, hebben ze ook een aantal nadelen. Dat de kijker hier nogal gevoelig voor is, blijkt uit reacties jegens de omroep. Ondertiteling kan ervoor zorgen dat de sfeer van een programma verdwijnt. Bovendien kan er tijdens de ‘omtaling’ veel eigenheid en geloofwaardigheid ontsnapt . Daarnaast kan ondertiteling soms beledigend overkomen voor de spreker. Hij wordt aan de kijker getoond als iemand die onverstaanbaar is. Hierover heerst grote onvrede bij sprekers uit de provincies West-Vlaanderen en Limburg. Een kijker schreef het volgende:
“Zou het mogelijk zijn in de toekomst ook het Antwerps dialect te ondertitelen? Het is namelijk zeer vervelend en vernederend als je moet vaststellen dat mensen met een Limburgs dialect ondertiteling krijgen en anderen met een Antwerps dialect geen ondertiteling krijgen. Voor Limburgers zijn de andere dialecten ook onverstaanbaar.” (Hendrickx, 2003, p.76)

Bovenstaand citaat staat in schril contrast met een onderzoek van de Universiteit van Gent waaruit is gebleken dat elk dialect even vaak ondertiteld wordt .

Het kan ook gebeuren dat ondertiteling de communicatie in de weg staat. Om de leesbaarheid te bevorderen worden er vaak samenvattingen weergegeven. Bovendien zijn de lexicale en grammaticale verschillen met de standaardtaal soms zo groot dat men het niet meer woordelijk kan weergeven. Hierdoor gebeurt het niet zelden dat de kijker de ondertitels met de gesproken boodschap vergelijkt wat in bijna alle gevallen ergernis opwekt. Alle bovenstaande elementen kunnen ergernis opwekken. Hoger opgeleiden zullen zich sneller ergeren en dat ook laten merken door bijvoorbeeld een brief te schrijven naar de omroep . Uit onderzoek blijkt dat een kwart van de kijkers de open ondertiteling storend vindt. Vaak ergert men zich aan het feit dat het verschil tussen de ondertiteling en datgene wat gezegd wordt te groot is. Sommigen vinden dat ze te veel betutteld worden. Anderzijds heeft een ander onderzoek uitgewezen dat twee derde van de gebruikers van teletekstondertiteling niet slechthorend of doof zijn. Allochtonen zijn bijvoorbeeld ook een grote groep gebruikers. Hoewel veel mensen zich lijken te ergeren aan open ondertiteling, is het toch ook gewenst.  


4.	De noden en wensen van de kijker op vlak van ondertiteling
Nu we weten welk beleid de VRT voert, kunnen we gaan kijken of dit strookt met datgene wat de kijker nodig acht. Is het nuttig of is het eerder ondertutteling, zoals Dorian Van der Brempt het noemt ? De gegevens uit het volgende deel zijn gebaseerd op een onderzoek dat in 2006 werd gevoerd. Hierbij moesten 454 volwassen Vlamingen fragmenten beoordelen op basis van verstaanbaarheid en wenselijkheid van ondertiteling . Alleen de vaststellingen die hier relevant zijn, werden opgenomen.

4.1.	De noden van de kijker
De eerste vaststelling is dat ondertiteling, ongeacht het dialect of regiolect dat gesproken wordt, de verstaanbaarheid bevordert. Verder is gebleken dat senioren systematisch lager scoren dan andere leeftijdsgroepen, zowel bij ondertitelde als bij niet ondertitelde fragmenten. 

Voor het Antwerps fragment dat tijdens het onderzoek in 2006 gebruikt werd, is vastgesteld dat de informanten uit de regio’s Antwerpen, Hasselt en Brugge vergelijkbare scores hebben, namelijk goed verstaanbaar. De informanten uit Gent scoren hierbij veel lager . Tot slot heeft men vastgesteld dat Vlamingen die niet uit het Brabants-Antwerps gebied afkomstig zijn, nog altijd makkelijker standaardtaal begrijpen dan het Antwerpse regiolect. Het eigen regiolect én het Standaardnederlands worden door West- en Oost-Vlamingen beter verstaan dan het Antwerpse regiolect .

We kunnen samenvatten dat ondertiteling de verstaanbaarheid in alle gevallen bevordert. Het Antwerps is doorgaans goed te begrijpen zonder ondertiteling, alleen mensen uit Gent waren minder goed in staat om het fragment te interpreteren. 

4.2.	De wensen van de kijker
Ondertiteling is voor de openbare omroep een hele moeilijke evenwichtsoefening door de grote verdeeldheid van het publiek.
“Bij de fragmenten met ondertiteling reageert 59 % van de geënquêteerden positief op de aangeboden ondersteuning: 10 % evalueert de ondertiteling als ‘noodzakelijk’, 49 % als ‘behulpzaam’. 41 % van de informanten kan de ondertiteling echter niet appreciëren.: 31% vindt de ondertiteling overbodig en 10 % vindt ze zelfs storend. Bij de fragmenten zonder ondertiteling kon aangegeven worden of ondertiteling wenselijk geacht werd. Ook hier is absoluut geen sprake van eensgezindheid: 47 % geeft aan ondertiteling te wensen, maar 38 % wil er geen en 15 % is onverschillig tegenover de kwestie (‘kan me niet schelen’).
 (Vandekerckhove, R., A. De Houwer & A. Remael, 2007, p. 8 – 9)

Volgens onderzoek evolueert het formele Nederlands in Vlaanderen naar het noordelijke Nederlands. Voor het informele Nederlands gebeurt het tegenovergestelde, namelijk dat Vlaanderen zich gaat richten op een eigen taalcentrum, meer bepaald op het Brabantse dialectgebied (Vlaanderen en Antwerpen). In de praktijk blijkt de ondertiteling bij fictieprogramma’s een perfecte afspiegeling van deze tendens. Men gaat ervan uit dat de Vlaamse kijker zich vervreemdt van het noordelijke Nederlands en dus ondertiteling nodig heeft bij de Noord-Nederlandse omgangstaal. 

Het gebruik van ondertiteling bij non-fictie sluit heel sterk aan bij het officiële taalbeleid, dat eigenlijk een promotie is van het Standaardnederlands. Regiolectische variëteiten worden al dan niet systematisch ondertiteld en noordelijk Nederlands wordt niet ondertiteld. Bij fictie krijgen we het tegenovergestelde. 
“Het mag duidelijk zijn dat zowel de vertegenwoordiging van de verschillende taalvariëteiten binnen fictie als de ondertitelingspraktijk symptomatisch zijn voor de hedendaagse taalverhoudingen in Vlaanderen en de dynamiek die zich daarbinnen aftekent. Alleen loopt men misschien wat te zeer vooruit op de feiten: de Brabants-Antwerps gekleurde tussentaal behoort (nog?) niet tot het (passieve) talige repertoire van alle Vlamingen.” (Vandekerckhove, R., A. De Houwer & A. Remael, 2007, p. 12)






4.3.	De noden van slechthorenden
Zoals bij Het taalbeleid van de VRT reeds aangegeven, gebruikt de VRT meestal de standaardtaal tijdens de ondertiteling. Toch heeft onderzoek uitgewezen dat dit de afstand vergroot tussen wat de slechthorende kijkers liplezen en wat in de ondertitels staat .

5.	Besluit
Hoewel de VRT over bepaalde normen beschikt, blijkt het toch niet altijd even gemakkelijk. Doordat onze openbare omroep een geleider is van de standaardtaal, is het meer dan eens een moeilijke evenwichtsoefening tussen de groep die ze representeren en de wil van de kijker. Opmerkelijk is wel dat het Taalcharter zich vooral richt op de gesproken taal en nogal vaag weergeeft wat de streefdoelen zijn als het gaat over (intralinguale) ondertiteling. Ik denk dat klare taal over intralinguale ondertiteling binnen het Taalcharter de onvrede van de kijker aanzienlijk kan verminderen. Nu staan er nergens concrete regels neergeschreven en heb ik de indruk dat het al dan niet gebruiken van intralinguale ondertiteling een persoonlijke keuze is van de persoon die het programma van ondertiteling voorziet. 

Hoewel open ondertiteling al langer bestaat dan gesloten ondertiteling verliest het stilaan veld. De kijkers vinden open ondertiteling soms storend en doordat de VRT ondertiteling slechts aanbiedt als optie, is het logisch dat gesloten ondertiteling steeds meer in de smaakt valt. Vermoedelijk zullen om deze redenen steeds meer programma’s vertaald worden waardoor het aanbod van gesloten ondertiteling steeds groter wordt.

Desalniettemin kan ik besluiten dat de VRT er al het mogelijke aan doet om al haar kanalen zo toegankelijk mogelijk te maken voor zoveel mogelijk kijkers. Dat dit soms een moeilijke evenwichtsoefening is, is uit deze paper meermaals gebleken.
