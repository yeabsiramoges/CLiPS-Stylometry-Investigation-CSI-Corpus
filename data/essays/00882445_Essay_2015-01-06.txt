Staken of thuiszitten?
2014, het jaar van de stakingen in België. Werknemersorganisaties van de NMBS, de Antwerpse haven, de kmo's en de multinationals hebben zich wel vaker laten horen in de media door middel van stakingsacties. Maar wat brengen zo'n stakingen nu op voor de Belgische bevolking? En is staken een goed recht of moet de regering het verbieden? 
Tussen 2009 en 2013 hebben er verscheidene stakingen plaatsgevonden in België. Uit een onderzoek van de Rijksdienst voor Sociale Zekerheid, blijkt dat het aantal stakingsdagen gecorrigeerd voor het aantal loontrekkenden elk jaar stijgt. Ook het gemiddelde aantal gestaakte minuten per werknemer is vrij hoog.  Een gemiddelde werknemer staakt zo'n 31,5 minuten. Dit wil zeggen dat België zich in de top vijf bevindt van landen met de meeste stakingen. De stakingen duren wel minder lang dan in de jaren 90. Toen staakte de gemiddelde werknemer nog meer dan drie kwartier per jaar. In de daaropvolgende jaren staakte hij of zij gemiddeld een kwart minder. Die dalende trend kon je in heel Europa zien.
Staking, waarom?
Ten eerste zijn stakingen tot op de dag vandaag het middel om de regering en de werkgeversorganisaties in diverse sectoren wakker te schudden, of dat denken de stakers toch. Of de regering effectief luistert naar de stakers is een andere vraag. Charles Michel bijvoorbeeld heeft maar weinig gehoor voor de noodkreten die de stakers uitkraaiden tijdens de recente stakingsacties tegen de besparingsplannen. Ten tweede heeft de dienstensector een belangrijkere rol gekregen in de maatschappij. Daardoor voelt de burger en de consument zich meer dan vroeger. Ten derde geeft staken een samenhorigheidsgevoel voor de Belgische bevolking. Samen streven naar verandering, maakt de bevolking van een land sterker.
Er zijn dus verschillende redenen tot staken. Als we de Belgische geschiedenis bekijken, kan je enkele grote stakingen opmerken. Een eerste algemene staking vond plaats in 1886 voor de invoer van een beperkte sociale wetgeving. Daarna ging de bevolking ook staken voor de invoer van het algemeen meervoudig stemrecht (1893), voor de invoer van minimumlonen en betaalde vakantie (1936), voor een koningskwestie (1950), de invoer van een vijfdaagse werkweek (1955), tegen de eenheidswet van november 1960, tegen de besparingsplannen in 1986, tegen de loonstop en een aanpassing van de index (1993), tegen het asociale beleid van de regering (2012), tot nu tegen de besparingsplannen van de regering Charles Michel I.  Tegenwoordig zijn de voornaamste redenen voor een deelname aan een staking, de looneisen en de onzekerheid over de toekomst.
Welke meerwaarde?
Stakingen brengen heel wat teweeg in de maatschappij. Volgens topeconoom Paul De Grauwe is stakingsrecht een wapen met weinig effect, maar met veel schade tot gevolg. En dat klopt meestal ook. Tijdens de nationale staking op 7 november 2014 waren er helse rellen in Brussel. Er is toen zelfs een auto van een burger in brand gestoken.  Daarnaast treffen de stakingen vaak onschuldige derden. Door de stakingen is er altijd immense hinder bij het openbaar vervoer. Treinen, trams en bussen liggen dan ook grotendeels stil tijdens deze stakingsdagen. Hierdoor kunnen veel pendelaars niet op school of op het werk geraken.  Stakingen hebben wel één positief effect: minder luchtvervuiling. Opvallend was dat er  met de stakingsdagen minder auto's op de weg reden dan op andere dagen. Toch weegt dat ene voordeel niet op tegen al die nadelen van staken.
Vroeger waren stakingen een drukkingsmiddel voor de regering en de werkgevers maar dat is nu niet meer zo. De stakingen creëren momenteel weinig meerwaarde voor de bevolking. Ze veroorzaken veel commotie op straat en in de media maar voor de rest gebeurt er niets. De regering knoopt wel gesprekken aan met werkgevers- en werknemersorganisatie maar uiteindelijk moeten en zullen de besparingsplannen in 2015 doorgaan of de bevolking dat nu goed vindt of niet. Elke burger zal het dus voelen in zijn portemonnee. Nog meer staken,  zal de situatie alleen nog maar doen verergeren voor onze Belgische bevolking. Er is dus maar één ding te doen: stoppen met staken!