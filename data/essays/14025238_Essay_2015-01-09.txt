Sms'jes zijn privé!
In principe zijn alle sms'jes privé. Maar wat als je als ouder ongerust bent over je kind? Kan je   de privacywetgeving dan zomaar met de voeten treden om je kind te beschermen tegen alle mogelijke nare situaties die bij jou als ouder opkomen en die het kind kunnen overkomen?
Anne is dertien. Via een chatbox leerde ze Ruben kennen. Een jongen van veertien uit Gent die ze nog niet heeft ontmoet. Bij hun laatste chatsessie vroeg hij naar haar nummer en dat gaf ze dan ook meteen. Ze verheugde zich op een afspraakje met hem, want hij was zo begripvol, lief en daarenboven ook knap. Dat laatste wist ze door de foto die hij haar bij een van hun eerste gesprekken had toegestuurd. Sinds het geven van haar nummer, werd ze bedolven onder de vele pikante sms'jes waarbij ze zich niet altijd even goed voelde, maar kost wat kost wil ze Ruben wel nog graag ontmoeten. Ruben die niet Ruben heet en geen veertien jaar is.
Kinderen willen mee met hun tijd en daar hoort een gsm bij. Vroeger werd een gsm vaak cadeau gedaan aan een leeftijd van veertien of vijftien jaar. Nu krijgen kinderen soms al een gsm bij hun achtste of negende verjaardag. De technische handleiding bevat helaas geen waarschuwingen voor vreemd sms-gedrag of wat dan ook. Het is aan de ouders om hun kinderen op de gevaren te duiden die 'een gsm' met zich meebrengt. 
Een gsm krijgen op jonge leeftijd geven ook mensen die het slechtste met kinderen voorhebben, zoals pedofielen, de kans om gemakkelijkere prooien te vinden. Kinderen gaan er vaak vanuit dat iedereen het goede met hen voorheeft. Ze delen heel snel gsm-nummers uit en ook sms'jes sturen ze  snel zonder echt lang bij na te denken. Een pedofiel kan om het even welke persoon tot slachtoffer maken, maar ze zullen eerder geneigd zijn er iemand uit te pikken die snel en gemakkelijk in te palmen is. Het vervolg van hetgeen dat werd beschreven in de vorige zin wensen we liever niet te weten. 
Ouders zijn verantwoordelijk voor het welzijn van hun kinderen. Natuurlijk is het mogelijk dat ouders zich nodeloos zorgen maken, maar een nare situatie kan al een situatie te veel zijn. De vele verhalen over pedofielen, enzovoort in de media zorgen er soms voor dat ouders overbeschermend worden, waardoor ze over alles wat het kind doet controle willen hebben. Wat betreft het gsm-gebruik is die controle niet gemakkelijk. 'Sms'jes zijn privé', zegt Ilse De Block, directeur van de Opvoedingslijn. Maar uitzonderingen zijn mogelijk als je als ouder echt ongerust bent. 
Het is als ouder vaak niet gemakkelijk met kinderen hierover te communiceren. Kinderen denken snel dat hun ouders zich weer eens met hun zaken willen bemoeien waardoor ze er nog meer zullen voor zorgen dat ouders dit niet kunnen doen. Ook gaan kinderen hun ouders niet snel bij hun problemen betrekken. Een kind dat vreemde sms'jes krijgt, ziet soms het gevaar niet in en/of wil dit niet meteen aan de ouders vertellen, het ergste kan dan al gebeurd zijn. Het is daarom voor de ouders belangrijk rechtstreeks aan het kind te vragen waar het mee bezig is en met wie het omgaat anders kan er een vertrouwensprobleem ontstaan. Heeft de ouder het gevoel dat het kind bepaalde dingen verzwijgt, dan kan de ouder de sms'jes van het kind lezen. 
Als ouders een gsm cadeau doen, moeten ze hun kinderen wijzen op de gevaren die met het gsm-gebruik samengaan. Ouders kunnen af en toe eens polsen waar de kinderen mee bezig.  Hierover moeten ze open kunnen communiceren en de kinderen duidelijk maken dat ze  het doen voor hun veiligheid.