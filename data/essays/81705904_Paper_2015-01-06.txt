Het Comburgse Handschrift: een kwestie van willekeur of voorkeur?
Over de al dan niet opzettelijke samenstelling van Cod. poet. et. phil. 2°22

Inleiding
Het Comburgse Handschrift is op meer dan één manier een van de meest speciale handschriften uit ons land. Eerst en vooral is er de merkwaardige overlevering van de codex. De meeste geestelijke Middelnederlandse handschriften doorstonden de tand des tijds omdat ze in kloosterlijk bezit waren, maar het Comburgse Handschrift overleefde door de humanistische interesse van een jonge Duitser (Obbema 1996, 80). Erasmus Neustetter (1523-1594), die overduidelijk zijn voornaam niet gestolen heeft, zorgde ervoor dat het handschrift in Duitsland belandde – en in dat land bevindt het zich nu nog steeds.
Daarnaast bestaat er ook onenigheid over de oorsprong en het doel van het zesdelige handschrift. Voorlopig bestaat er alleen een consensus over de plek waar die zes delen zijn neergepend: hoogstwaarschijnlijk woonden alle kopiisten die eraan meeschreven in of rond Gent. Hoeveel kopiisten dat juist zijn, is onduidelijk. Herman Brinkman en Janny Schenkel, twee professoren die onderzoek hebben gedaan naar het Comburgse Handschrift, zijn ervan overtuigd dat er acht verschillende kopiisten zijn. Pieter Obbema, een zopas overleden hoogleraar die zich ook interesseerde voor Middelnederlandse handschriften, geloofde dan weer dat er tien kopiisten meeschreven (Vanwildemeersch 2012, 14). In deze paper volg ik Brinkman en Schenkel, omdat hun onderzoek de basis vormt van mijn bevindingen.
Over het eigenlijke doel van de codex is ook nog geen duidelijkheid. Zijn de verschillende delen van het Comburgse Handschrift willekeurig bij elkaar geplaatst, of was het de bedoeling van de binder om deze verhalen omwille van hun inhoud bij elkaar te brengen? Dat is de centrale vraag van deze paper.
In mijn eerste hoofdstuk ga ik wat dieper in op de geschiedenis en de samenstelling van het Comburgse Handschrift. Vervolgens probeer ik in mijn tweede hoofdstuk een antwoord te geven op mijn centrale vraag, waarna ik mijn paper eindig met een conclusie.

Zes onafhankelijke delen in één convoluut
Vooraleer het Comburgse Handschrift door sommigen als ‘een van de vlaggeschepen van de Middelnederlandse letterkunde’ (Janssens 1991, 380) werd aangezien, legde het een lang parcours af. Deze weg wordt besproken in dit hoofdstuk. Eerst komt de samenstelling van de codex aan bod, om daarna de geschiedenis ervan in kaart te brengen. Van daaruit is het nog maar een kleine stap naar mijn centrale vraag: is het Comburgse Handschrift een verzameling van willekeurige handschriften, of bestaat er een coherentie tussen de verschillende delen?
De samenstelling van het Comburgse Handschrift
Het Comburgse Handschrift bestaat uit zes delen of handschriften: Die Rose (I), werk van Jacob van Maerlant (II), Sidrac (III), Reynaert en Brandaan (IV), selecties uit Boendales Der leken spieghel (V) en de Rijmkroniek van Vlaanderen (VI) (Pleij 1998, 200). Deze zes delen hebben decennialang onafhankelijk van elkaar gefunctioneerd, aangezien ze geschreven zijn rond 1400 en pas een geheel vormden vanaf 1540. Dat maakt van de codex een convoluut, omdat hij bestaat uit deelhandschriften die voordien apart dienst deden (Wildemeersch 2012, 14-15). Aan het convoluut hebben volgens Brinkman en Schenkel acht kopiisten meegeschreven en zij hebben die genummerd volgens het alfabet: kopiist A, kopiist B en ga zo maar door.
De zes (toen nog onafhankelijke) delen van het Comburgse Handschrift zouden rond 1400 geschreven zijn en het wordt algemeen aanvaard dat de codex rond 1540 is samengebonden. Het feit dat Erasmus Neustetter het Handschrift in 1578 zijn huidige varkensleren band gaf, is zelfs onbetwistbaar: het familiewapen van Neustetter is terug te vinden op het voorplat (Janssens 1991, 321). Of Neustetter bijgevolg ook degene was die de verschillende delen rond 1540 samenbracht, blijft voorlopig een mysterie. Na ruim twee eeuwen verbleven te hebben in de bibliotheek van het Ritterstift Comburg, is het Comburgs Handschrift nu te vinden in de Württembergische Landesbibliothek te Stuttgart met als signatuur Cod. poet. et. phil. 2°22 (Pleij 1998, 200).

Gezellen van den Ringe
Zoals ik reeds vermeldde, bestaat over de plaats van oorsprong een vrij grote eensgezindheid: de stad Gent is hoogstwaarschijnlijk de bakermat van het Handschrift (Vanwildemeersch 2012, 17). Daar zijn twee grote argumenten voor: het eerste is inhoudelijk van aard, en het tweede heeft betrekking op de spelling van de kopiisten. Op inhoudelijk vlak is de aanwezigheid van enkele teksten waarvan een Gentse herkomst kan worden vermoed, een sterke aanwijzing. Zo is het derde deel van het convoluut, de Reynaert, al dikwijls met Gent in verband gebracht (Brinkman 1998, 112). Op vlak van spelling wijst de codex ook in de richting van Gent: in zijn boek ‘Nieuwe gegevens over de Reinaert’ identificeerde Maurits Gysseling, een bekend taalkundige, het taalgebruik van kopiist E als ‘uniform Gents’ (Gysseling 1966, 325).
Wanneer de discussie echter verschuift naar de personen die de verschillende delen van de codex hebben geschreven, lopen de meningen al snel uiteen. Lange tijd werd vastgehouden aan de hypothese van W. Gs Hellinga (1908-1985). Deze onderzoeker stelde dat het Comburgse Handschrift het werk was van een groep beroepskopiisten, de ‘Gezellen van den Ringe’. Herman Brinkman legt deze stelling gedetailleerd uit in zijn artikel ‘Comburgse Handschrift en de Gentse boekproductie omstreeks 1400’ (Brinkman 1998). In datzelfde artikel ontkracht hij ook de theorie van Hellinga.
Zo is er de kwestie van de datering. De kopiistengroep ‘Gezellen van den Ringe’ bestond wel degelijk, maar ontstond pas in 1430. Aangezien de zes delen van het convoluut geschat worden rond 1400, is het dus onmogelijk dat deze kopiistengroep verantwoordelijk was voor de Comburgse codex (Brinkman 1998, 112). Toch sluit Brinkman niet volledig uit dat de delen in groepsverband geschreven kunnen zijn:
“Wat echter wel overblijft is een getuigenis van kopiisten die in elkaars nabijheid werkten en incidenteel samenwerkten. Het feit blijft immers bestaan dat de Comburg-handen A en E in meer dan één van de zes oorspronkelijke codices voorkomen, en dat we hen in het zesde Handschrift (met als enige tekst de Rijmkroniek van Vlaanderen) zelfs samen aantreffen met G en H.” (Brinkman 1998, 100)

Eén convoluut, acht kopiisten
Wat Brinkman dan wel weer betwist, is de idee van Hellinga dat de codex als geheel het product is van een weloverwogen planning. Hellinga meende dat een scriptoriumleider, met onder zich een aantal uitvoerders, de zes delen met voorbedachten rade tot een groot geheel bracht, maar dit is niet waar. Dat leerde het codicologische onderzoek dat Brinkman samen met Schenkel uitvoerde: pas omstreeks het midden van de zestiende eeuw kwam het convoluut tot stand. Voordien bestonden de zes delen als afzonderlijke eenheden (Brinkman en Schenkel 1997, 82-84).
Het is opvallend dat de kopiisten die Brinkman en Schenkel onderscheiden hebben, voorkomen in meer dan één deelhandschrift. Zoals hierboven in het citaat al staat, komt kopiist A in meer dan één deelhandschrift voor: zo had deze schrijver aandeel in deelhandschrift I en in deelhandschrift II. Ook kopiist E hield het niet bij één deel en is terug te vinden in maar liefst drie delen. Alleen het derde deelhandschrift, Sidrac, is op geen enkele manier verwant met de andere delen (Schenkel 1998, 124), maar dat laat ik in deze paper buiten beschouwing.
Deze vaststelling brengt me naadloos bij mijn centrale vraag. Als dezelfde handen aandeel hebben gehad in meerdere deelhandschriften, betekent dit dan dat de delen opzettelijk zijn samengebracht in dezelfde codex? Of was dit echt puur toeval?

Een convoluut met of zonder voorbedachten rade?
Nu er een duidelijk beeld is geschapen over de geschiedenis en de inhoud van de Comburgse codex, kan ik iets dieper ingaan op de eventuele onderlinge verwantschap van de deelhandschriften. Die verwantschap zou er namelijk op kunnen wijzen dat het Comburgse Handschrift niet volledig willekeurig is samengesteld.
Didactisch-moraliserend karakter van het Comburgs Handschrift
Brinkman en Schenkel schrijven in hun boek Het Comburgse Handschrift (1997) een ‘didactisch-moraliserend’ karakter toe aan het Comburgse handschrift. Om het met de woorden van Schenkel te zeggen: ‘De inhoud is zeer divers: zowel korte als lange teksten, zowel proza als berijmde maar toch met als oogmerk doorgaans mee de lering dan het vermaak’ (Schenkel 1998, 120).
Ook Pleij merkt dit op en vergelijkt het Comburgse Handschrift met het Handschrift-Van Hulthem. Dat laatste handschrift is een mengelmoesje van alles met ‘alle denkbare en beschikbare tekstvormen in de volkstaal uit de eigen tijd’ (Pleij 1998, 200). Het Comburgse Handschrift daarentegen bevat alleen didactische werken: het convoluut bevat geen lyrische, epische of toneelteksten.
Dit feit doet vermoeden dat de codex doelbewust is samengesteld: alle zes delen hebben hetzelfde doel en zijn samengebracht in dezelfde codex. Toeval? Het is wel zo dat het ene deel een meer uitgesproken didactisch karakter heeft dan het ander. Zo lijkt deel VI, de Rijmkroniek, helemaal niet rond ‘lering’ te draaien. Herman Pleij spreekt dit wel tegen: ‘Maar geschiedschrijving, zeker in de vorm van een rijmkroniek, werd toch bij uitstek beschouwd als een didactisch-moralistisch genre?’ (Pleij 1998, 201). Ook Schenkel nuanceert dit: ‘Tijdens de discussie na afloop van mijn lezing bleek dat daar in historische kring anders over gedacht wordt; (rijm)kronieken zouden juist een didactische functie hebben’ (Schenkel 1998, voetnoot 16). De teksten mogen dan wel allemaal geschreven zijn als een autonome tekst, het valt amper te ontkennen dat het Comburgse Handschrift een inhoudelijke eenheid is.

Paralleloverlevering van de Comburg-teksten
Janny Schenkel heeft deze kwestie behandeld in het artikel ‘Tekstcollecties: willekeurig of weloverwogen? Een verkenning naar aanleiding van de ‘Comburg-collectie’’ (Schenkel 1998). Zij heeft onderzocht in hoeverre de tekstcollectie in het Comburgse Handschrift een samenhangend geheel is, of gewoon het gevolg van toeval en willekeur (Schenkel 1998, 115). Zij bracht hiervoor de paralleloverlevering van alle Comburg-teksten in kaart. Dit houdt in dat er gekeken wordt naar andere Handschriften waar diezelfde teksten ook in voorkomen. Schenkel:
“Als bijvoorbeeld blijkt dat bepaalde teksten zich steeds in elkaars aanwezigheid bevinden, dan werden deze teksten door de Middeleeuwer kennelijk als bij elkaar behorend beschouwd, en ook als zodanig behandeld.” (Schenkel 1998, 120)
Zij heeft dus getracht te achterhalen of de verzameling teksten in het Comburgse Handschrift uniek is, of dat diezelfde samenstelling ook voorkomt in andere verzamelhandschriften (Schenkel 1998, 120).
Voorzichtige maar duidelijke resultaten
Uit haar summiere onderzoek bleek dat de parallellen van de Comburg-teksten in een zeer groot aantal verschillende Handschriften en fragmenten terug te vinden zijn. Wanneer ze echter keek naar het aantal keren dat parallellen van verschillende Comburg-teksten in dezelfde Handschriften voorkomen, was dat opmerkelijk gering. Het lijkt er dus op dat, in tegenstelling tot de conclusie van het eerste hoofdstuk, de Comburgse codex geen inhoudelijke samenhang kent. Indien wel, dan waren de verschillende delen meermaals samen met elkaar verschenen in andere Handschriften.
Janny Schenkel was zelfs in staat om enkele conclusies te trekken wat de kopiisten betreft. Het Comburgse Handschrift kent twee hoofdkopiisten: kopiist A (die terug te vinden is in twee delen) en kopiist E (die terug te vinden is in drie delen). Uit Schenkels onderzoek bleek dat kopiist A doelbewust vooral didactische teksten kopieerde. Kopiist E, daarentegen, die grotendeels verantwoordelijk is voor deel IV (de Reynaert en Brandaan) en deel V (selecties uit Der leken spiegel), schreef minder vanuit voorbedachten rade: ‘zijn collectie maakt sterk

de indruk gestoeld te zijn op willekeur; ofwel omdat zijn legger ook al deze inhoud had (...) ofwel omdat hij gewoon alles opschreef wat binnen handbereik kwam” (Schenkel 1998, 128).
Van de acht kopiisten die meewerkten aan dit handschrift, baseerde dus minstens één van hen zich op teksten die gewoon binnen handbereik waren, terwijl één van hen wel doelbewust voor didactische teksten koos. Dat schept nog steeds geen duidelijkheid over de exacte doelbewustheid van de codex: als we alleen naar deze twee kopiisten kijken, kan het beide kanten uit. Natuurlijk mag niet vergeten worden dat de kopiisten niet per se een rol speelden in het samenbinden van de zes losse delen. Het was de binder die besliste om al dan niet opzettelijk deze deelhandschriften te verenigen. Was het voor hem ook een kwestie van teksten verzamelen die binnen handbereik waren, of koos hij doelbewust voor net deze zes delen?
Zo zijn we terug aanbeland bij mijn centrale vraag, waarop ik in mijn conclusie een antwoord zal trachten te geven, met mijn bevindingen in het achterhoofd.

Conclusie
In deze paper heb ik me gefocust op de vraag of het Comburgse Handschrift al dan niet doelbewust is samengesteld. Na een korte geschiedenis en een snel overzicht van de inhoud van de codex, verdiepte ik me in de eigenlijke betekenis van de deelHandschriften en hun onderlinge verwantschap. Hiervoor baseerde ik me grotendeels op het werk van Janny Schenkel: zij besprak in 1998 voor het eerst de ‘intentie’ van de (vooralsnog onbekende) samensteller. Een eerste pijler die wijst op een doelbewuste verzameling, is de aard van de zes delen. Alle delen zijn min of meer didactisch-moralistisch: ze hebben de intentie om de lezer te onderwijzen. Het Comburgse Handschrift is dus een zeer homogene, educatieve eenheid.
Dat betekent uiteraard nog niet dat de werken opzettelijk zijn samen gezet, al verkleint dit de kans wel significant. Om te bepalen of het Comburgse Handschrift effectief met voorbedachten rade is samengesteld, bracht Schenkel de paralleloverlevering van het Handschrift in kaart. Daaruit bleek dat veel Comburg-werken ook in andere handschriften zijn overgeleverd, maar dat ze slechts uitzonderlijk samen voorkomen. Hoewel meer onderzoek zeker aan de orde is, zou ik voorzichtig willen concluderen dat de kans klein is dat de codex met een plan voor ogen is samengevoegd. Het gaat hier wel degelijk om puur toeval.
Of dit echt het geval is, zal later onderzoek hopelijk nog uitwijzen. Voorlopig zijn er nog heel veel invalshoeken om het Comburgse Handschrift verder te bestuderen. En aangezien dit Handschrift zo belangrijk is voor de Middelnederlandse literatuur, zullen nieuwe theorieën snel volgen. Of we ooit voor de volle honderd procent de echte waarheid achter de kopiisten en de intentie van het Comburgse Handschrift zullen achterhalen, is natuurlijk nog maar de vraag. Al is dat misschien net wat de codex zo speciaal maakt: het is een taal- en letterkundig mysterie dat altijd zal blijven boeien.