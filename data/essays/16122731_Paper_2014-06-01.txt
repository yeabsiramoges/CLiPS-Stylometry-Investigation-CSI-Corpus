1. Inleiding 
Iedere leerling kijkt de leraar wel eens niet-begrijpend aan wanneer deze laatste met vaktermen jongleert. Voor de anderstalige leerling die het Nederlands als tweede taal  aanleert, vormt deze vaktaal vaak een struikelblok. Een kind of jongere die er een andere thuistaal dan het Nederlands op nahoudt, wordt in veel gevallen op school voor het eerst met het Nederlands geconfronteerd. De kennismaking met deze moeilijk te begrijpen, schoolse variant verloopt niet altijd even vlot, met een achterstand op school tot gevolg. Het is voor de leerling van belang dat problemen met de schooltaal tijdig opgemerkt en bij voorkeur vermeden worden. Daarom zijn scholen aangewezen een taalbeleid op maat van de leerling op te stellen. In wat volgt onderzoeken we hoe het schooltaalprobleem kan aangepakt worden door middel van taalgericht vakonderwijs.
2. Taalgebruik in de klas
Het taalgebruik in de klas verschilt met het taalgebruik in alledaagse situaties, zo tonen Rymenans, Van Gorp en Paus (2011) aan. Hieronder bespreken we eerst de voornaamste verschillen tussen het dagelijkse en het schoolse taalgebruik. Vervolgens staan we stil bij de kenmerken van een gebrekkige schoolse taalvaardigheid.
2.1. Schooltaal: een specifieke variëteit van het Nederlands
Ook wanneer een anderstalige leerling zich op het eerste gehoor vlot kan uitdrukken in het Nederlands, kunnen zich problemen voordoen op vlak van schooltaalvaardigheid. De schooltaal is immers een complexe, specifieke variëteit van het Nederlands. We bespreken de eigenaardigheden van de schooltaal volgens Hajer en  Meestringa (1995).
Als je een gesprek voert met je moeder, je vrienden of de bakker, gaat het doorgaans over iets dat direct waarneembaar of concreet voorstelbaar is. De context van wat er gezegd wordt, is duidelijk. Op school is dat anders: de kennisoverdracht is op veel abstractere zaken gericht. De leraar praat over dingen die niet fysiek aanwezig of waarneembaar zijn. Denk bijvoorbeeld aan de lessen chemie, waarbij de leraar spreekt over ‘moleculen’ en ‘elektronen’. De onderwerpen zijn vaak niet te linken aan de onmiddellijke omgeving, ze zijn gedecontextualiseerd. De leerling moet proberen een concrete voorstelling te maken van de leerstof aan de hand van de abstracte informatie die hij krijgt aangeboden. Bovendien kan de betekenis van de woorden verschillen naargelang de les waarin ze gebruikt worden. ‘Isoleren’ in de chemieles draagt niet dezelfde betekenis als ‘geïsoleerd wonen’ in de les aardrijkskunde, en wanneer men het over de ‘markt’ heeft in de les economie, verwijst men niet naar een marktplein zoals in de les geschiedenis.
Het taalgebruik op school onderscheidt zich niet alleen in abstractieniveau van het dagelijks taalgebruik, ook het medium is anders. Niet alle kennis wordt mondeling overgebracht: de leraar maakt veelvuldig gebruik van teksten uit het schoolboek. De schriftelijke teksten vormen de voornaamste kennisbron, er zijn slechts enkele contacturen per week wanneer de leerlingen mondeling uitleg kunnen vragen aan de docent. Ook worden de leerlingen meestal schriftelijk getest. De leerlingen moeten dus vlot kunnen lezen en schrijven in de schooltaal. De (schriftelijke) schooltaal is linguïstisch complexer d	an de alledaagse taal. Er komen moeilijke woordvormen en een ingewikkelde zinsbouw aan te pas.
De functie van de taal verschilt eveneens. Waar het in alledaags taalgebruik een sociale functie betreft, gaat het bij schooltaal om het overdragen van kennis en het leren toepassen van die kennis. De leraar beschikt al over de kennis en probeert de leerlingen tot dezelfde inzichten te brengen. De leraar stuurt de communicatie, er is dus sprake van verticaal eenrichtingsverkeer.
Als laatste punt halen we de cognitieve complexiteit aan die achter de schooltaal schuilt. Deze is gedeeltelijk te wijten aan de abstracte schoolse begrippen. Ook de gevraagde denkoperaties dragen daartoe bij: de leerling moet verbanden leggen, vergelijken, verklaren, analyseren, concluderen… De grootste moeilijkheid zit in de combinatie van handelingen. Zo moet de leerling bijvoorbeeld een ingewikkelde instructie lezen, de opdracht vervolgens correct interpreteren en deze naar behoren uitvoeren.
2.2 Leerprobleem of taalprobleem?
Het is belangrijk om als leraar alert te zijn voor signalen van onbegrip bij de leerlingen en er adequaat op te reageren. Vooral dat laatste is niet zo eenvoudig. Het niet begrijpen van de schooltaal leidt al snel tot een foute diagnose van allerhande leerproblemen. Zo krijgt een kind dat veelvuldig spelfouten maakt te horen dat het dyslexie heeft en een kind dat door de les praat omdat het er toch niets van begrijpt, krijgt verkeerdelijk  de stempel ADHD opgeplakt. Dit komt doordat men het probleem te vaak bij het kind zelf zoekt, zonder het eigen lesgeven onder de loep te nemen. (Weyns, 2011)
Enkele tekens die je als probleemsignalen kan interpreteren zijn vragen van leerlingen naar extra uitleg, herhalen van de informatie en luidop zuchten: ‘Ik snap er niets van.’ Minder expliciete signalen zijn het niet spontaan beantwoorden of ontwijken van vragen en hakkelend voorlezen. Ook het vertonen van onverwachte hiaten in de woordenschat en verkeerde interpretaties koppelen aan woorden zijn mogelijke signalen. Tenslotte zijn het behalen van slechte resultaten op testen en het nauwgezet reproduceren van zinnen uit het boek een teken aan de wand, dit laatste omdat de leerling er moeite mee heeft de leerstof in eigen woorden te formuleren. (Hajer & Meestringa, 1995)
3. Het schooltaalbeleid
In een rapport van de Inspectie van het Secundair Onderwijs in Brussel werd in 2000 het volgende vastgesteld:
In scholen met hoge concentraties van anderstaligen gebeurt het geregeld, dat de leerlingen die het Nederlands als schooltaal onvoldoende beheersen, de eindtermen niet halen, ondanks de inspanningen van de school en van de leerlingen zelf. De scholen en de overheid nemen op dit terrein heel wat positieve initiatieven maar het rendement ervan ontgoochelt dikwijls. Een belangrijke oorzaak daarvan is het gebrek aan een gecoördineerd beleid. (van Braak & Schrauwen, 2011, p.273)
Hieruit blijkt dat er nood was aan een schooltaalbeleid. Intussen bestaat er nog altijd geen eensgezindheid omtrent de concrete invulling van het begrip ‘schooltaalbeleid’. Elk schoolbestuur pakt de taalproblematiek op zijn eigen manier aan. (Weyns, 2011)
Teunissen (1992) definieert het begrip ‘taalbeleid’ als volgt: “Taalbeleid is een structurele en strategische wijze van reageren op de taalsituatie in de eigen school.” (Weyns, 2011, p.285)
Volgens van Braak & Schrauwen (2011) kan een taalbeleid uitgebouwd worden op basis van zeven pijlers: (1) school- en buurtkenmerken, (2) pedagogisch project, (3) inschrijvings- en onthaalbeleid, (4) taal in de klas, (5) taal rondom de klas, (6) extra maatregelen en (7) professionalisering.
Enkele voorbeelden van schooltaalbeleid zijn het zorgbeleid, het remediaal beleid, het GOK-beleid en de taalgerichte vakdidactiek. Wij bespreken deze laatste vorm van taalbeleid, welke op de vierde pijler steunt. (Weyns, 2011)
Taalgerichte vakdidactiek: elke leraar wordt leraar Nederlands
Volgens het beleid van de taalgerichte vakdidactiek moet elke vakleraar zijn steentje bijdragen aan een beter begrip van de schooltaal. Het uitgangspunt is dat je taalonderwijs niet alleen vorm kan geven in expliciete taallessen, het moet ook impliciet in de vaklessen aan bod komen. Zo houdt men de kwaliteit van het vakonderwijs hoog. De kernwoorden voor een goed taalgericht vakonderwijs zijn context, interactie en taalsteun. (Hajer, 2011)
De nieuwe leerstof moet in een context geplaatst worden. Dit kan door aanknopingspunten aan te reiken of door de leerlingen zelf verbanden te laten leggen met de al aanwezige kennis. Door de leerstof te visualiseren aan de hand van voorbeelden, schema’s en beeldmateriaal kan de leerling zich een beeld vormen. De context geeft betekenis aan het leerproces.
Het actief gebruiken van taal bevordert de taalontwikkeling. Dit kan je bereiken door ruimte te creëren voor interactie, zowel tussen leraar en leerling (verticaal) als tussen de leerlingen onderling (horizontaal). Concreet kan je de interactie  bevorderen door verschillende soorten open vragen te stellen,  de leerlingen te stimuleren elkaar vragen te stellen en de leerlingen de tijd om te geven om een antwoord te formuleren. 
Vooraf een overzicht geven van de doelen, de structuur en de inhoud van de les draagt bij tot een beter begrip door de leerlingen. Hierbij kan je eveneens de taaldoelen van de les toelichten. Tijdens de les is het uiteraard essentieel om  rustig te spreken en duidelijk te articuleren. Als je nieuwe en moeilijke woorden gebruikt of vermeldt,  is het van belang om hier de nodige aandacht aan te besteden. Bij het lezen van teksten help je de leerlingen vooruit door aanwijzingen te geven en te controleren of ze alles begrijpen. Aan het eind van de les kan je dan de taaldoelen evalueren. 
4. Conclusie 
Het schooltaalprobleem is nog altijd brandend actueel. Het veronderstelt een goed inzicht in de taal, het vak en de leerlingen en vergt heel wat inspanning van de leerkrachten om de strijd met dit probleem aan te gaan. Om een echt succesvol resultaat te bekomen zou er naar een nog meer structurele aanpak gezocht moeten worden.                                                                                                          


