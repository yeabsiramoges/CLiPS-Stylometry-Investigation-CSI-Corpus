1.	Inleiding
Over de houding van Nederlandstaligen tegenover het verschijnsel ‘tussentaal’ zijn  al veel onderzoeken op poten gezet. Met dit werk wil ik een bescheiden literatuurstudie voeren naar de houding van anderstaligen die onze taal leren tegenover dit fenomeen.

Wat het fenomeen ‘tussentaal’ precies inhoudt, heb ik geconcretiseerd aan de hand van het televisieprogramma Thuis. Ik heb voor deze Vlaamse soap gekozen als vertrekpunt omdat het programma een realistisch beeld tracht te geven van de Vlaamse samenleving. 
Eenmaal de anderstalige studenten Nederlands zelf op het toneel verschijnen, heb ik me echter moeten baseren op hun ervaringen in het dagelijkse leven: ik beschikte namelijk niet over wetenschappelijk materiaal dat toegespitst was op de moeilijkheden die anderstalige studenten Nederlands ondervinden bij het bekijken van Thuis. 
Ten slotte heb ik onderzocht of contact met het Nederlands (en dus onvermijdelijk ook met tussentaal) invloed heeft op de attitude van deze studenten, en zo ja, of deze invloed positief dan wel negatief is. Hiervoor maakte ik gebruik van gegevens over Franstalige studenten Nederlands.

De opzet van deze literatuurstudie is om een ander licht te werpen op de discussie rond tussentaal. Ik wil graag te weten komen of tussentaal een bedreiging kan vormen voor het beeld dat anderstaligen hebben over het Nederlands. 
2.	Standaardnederlands versus Thuis-taal
Dat de taal die in de Vlaamse soap Thuis gesproken wordt, afwijkt van het Standaardnederlands, kan niemand ontkennen. Zinnen als: “Ah neeje, da ga nie zenne!”, zijn schering en inslag. De vraag is echter in hoeverre dit taalgebruik verschilt van onze standaardtaal. Alvorens we dieper ingaan op dat taalgebruik, dienen we kennis te maken met het fenomeen  ‘tussentaal’.
‘Tussentaal’ is de term die gehanteerd wordt om de taalvariëteit te benoemen die zich tussen de standaardtaal en het dialect in bevindt. Belangrijk is dat er daarbij geen sprake is van duidelijk afgebakende grenzen: het gaat om een continuüm waarbij de standaardtaal en dialecten de uiterste polen vormen. Bovendien is de gebruikte tussentaal sterk afhankelijk van de regio. Dit houdt in dat er niet één enkele tussentaal is, maar dat er verschillende varianten bestaan die elk sterk beïnvloed worden door het plaatselijke regiolect. 
Tussentaal wordt ook wel aangeduid met de termen ‘Verkavelingsvlaams’ (Van Istendael, 1989) en ‘omgangstaal’ (Cajot, 1998). Om het onderscheid tussen het verzorgde taalregister dat in Vlaanderen voor Standaardnederlands doorgaat, en tussentaal duidelijk te maken, lanceerde Geeraerts in 1998 de termen ‘VRT-Nederlands’ en ‘Soap-Vlaams’. Onder VRT-Nederlands categoriseert hij de verzorgde taal die bij uitstek door nieuwsankers gehanteerd wordt en in Vlaanderen algemeen aanvaard wordt als Standaardnederlands. Daartegenover plaatst hij het Soap-Vlaams, een verzamelnaam voor taalvariëteiten met tussentalige invloeden. Zoals de naam al laat vermoeden is het Soap-Vlaams het taalregister dat in Vlaamse soaps gebruikt wordt. (Geeraerts e.a. in Gillis e.a., 2000, 161)

In welke mate het ‘Soap-Vlaams’ effectief aanwezig was in de Vlaamse soap, onderzocht Geeraerts in 2000. Dit onderzoek wees uit dat Thuis in 58% van de onderzochte verschijnselen een tussentalig karakter had. Geeraerts kwam tot deze slotsom nadat hij tussentalige verschijnselen selecteerde met betrekking tot uitspraak, syntaxis, morfologie en lexicon. (Let wel, dit betekent dus niet dat Thuis als totaalpakket voor 58% tussentalig is.) Het verschil met die andere Vlaamse soap, Familie, was echter significant: met een score van 29% was tussentaal daar opmerkelijk minder aanwezig. 
Geeraerts heeft voor dit verschil een ‘soapsociolinguïstische’ verklaring: 
	“In Thuis correleren verschillen in tussentaalgehalte met de sociale status van 
	de personages. Taalverschillen zijn dan (zoals in een realistische productie te 
	verwachten is) een middel om de identiteit van personages tot uitdrukking te 
	brengen.” (Geeraerts in Gillis e.a., 2000, 168)
Concreet betekent dit dat doktersweduwe Marianne bijna foutloos Standaardnederlands spreekt, terwijl de taal van haar poetsvrouw Nancy sterk tussentalig getint is. We moeten hierbij ook in het achterhoofd houden dat er heel wat meer personages uit de lagere sociale klasse stammen dan uit de hogere. 

De conclusie van Geeraerts onderzoek is duidelijk: de taalvariëteiten die we in Thuis horen, beantwoorden lang niet allemaal aan het Standaardnederlands. Integendeel, het leeuwendeel van de personages produceert een taalvariëteit die veel dichter aanleunt bij tussentaal. Geeraerts term ‘Soap-Vlaams’ blijkt dus een terechte benaming voor tussentaal. De Thuis-taal, die zoals we konden vaststellen veel tussentalige elementen bevat, is ‘Soap-Vlaams’. 
Aangezien Thuis zoveel mogelijk het echte leven probeert te weerspiegelen, kunnen we aannemen dat het taalgebruik overeenkomt met dat in de Vlaamse samenleving. (Geeraerts e.a. in Gillis e.a., 2000, 164)
3.	Wat ervaart de anderstalige student Nederlands?
Zoals we konden vaststellen, is het taalgebruik in Thuis (en dus ook in de Vlaamse straten) sterk tussentalig gekleurd. Als moedertaalsprekers van het Nederlands stelt dit voor ons weinig problemen qua verstaanbaarheid (al lijdt het geen twijfel dat veel moedertaalsprekers van het Nederlands niet opgezet zijn met tussentaal in prime time op tv, maar dat is een andere kwestie). Wat echter met anderstaligen die onze taal meester proberen te worden? De taal die zij aangeleerd krijgen, is het Standaardnederlands. We hebben echter kunnen vaststellen dat het Standaardnederlands maar zeer schaars aanwezig is in ‘Thuis’. Begrijpen mensen die het Nederlands proberen te verwerven eigenlijk wel wat poetsvrouw Nancy zegt?

3.1.	Waarnemingen
De taal van Nancy is, zoals we vaststelden, vergelijkbaar met de taal van de man in de straat. ‘Onze taal’ publiceerde in 2007 een artikel over NT2-studenten. Dat zijn studenten die het Nederlands als tweede taal leren. In het artikel laten ze Latifa, een NT2-studente aan het Centrum voor Volwassenenonderwijs Sité in Antwerpen, aan het woord: 
	“Soms is het of ik het fout leer”, zegt ze, en ze vertelt hoe ze op straat 	iedereen constant ‘oe iest’ hoorde roepen en er maar niet achter kwam wat 	het betekende. “Ik heb het de juf gevraagd. Die zei dat het betekent: ‘Hoe gaat 	het met jou?’ Maar dat zeggen ze nooit.” (Bolten in ‘Onze Taal’, 2007, 	hoofdstuk 1)
Latifa begrijpt Nancy dus niet. Als we eerlijk zijn, kunnen we het haar ook niet kwalijk nemen: ‘oe iest’ lijkt niet eens op het keurige ‘hoe gaat het met jou’. (Bolten, 2007, hoofdstuk 1)

Een gelijkaardig probleem stelt het gebruik van de persoonlijke voornaamwoorden. Terwijl de NT2-studenten in de klas netjes de ‘je’- en ‘jij’-vorm aanleren, krijgen ze deze vormen zelden of nooit op straat (of op tv) te horen. Voor het merendeel van de Vlamingen bekt de ‘ge’- en ‘gij’-vorm immers veel beter. (Bolten, 2007, hoofdstuk 1)

Ongetwijfeld zijn er nog veel meer concrete problemen waar NT2-studenten mee kampen. Wetenschappelijke onderzoeken zijn er echter nog niet naar gevoerd. Volgens Taeldeman, hoogleraar Taalkunde aan de Universiteit Gent, worden zulke onderzoeken onder andere bemoeilijkt door het feit dat er niet één tussentaal is, maar meerdere. (Bolten, 2007, hoofdstuk 4)

3.2.	Oplossingen
Tussentaal staat dus te ver van het Standaardnederlands af om nog verstaanbaar te zijn voor NT2-studenten. Een oplossing zou zijn om de studenten meteen kennis te laten maken met het gegeven van tussentaal. Zoals aan vele oplossingen zijn daar echter voor- en nadelen aan verbonden.
Enerzijds is het onvermijdelijk dat de studenten in contact zullen komen met tussentaal. In dat opzicht lijkt het logisch dat je hen maar beter van begin af aan kan voorbereiden op dat toch tamelijk moeilijke fenomeen. Anderzijds zijn veel studenten vluchtelingen die later ergens anders zullen gaan wonen, waar ze weer een andere tussentaal zullen moeten leren. 
Wat immigranten betreft, bestaan er hieromtrent echter ook Europese richtlijnen: in inburgeringscursussen mag er in het eerste jaar niet te diep op dialecten ingegaan worden. Vandaar dat dialecten bij Sité pas in het vijfde jaar op het programma staan. 
De discussie blijft echter wel relevant voor andere studenten die Nederlands willen leren. De Europese richtlijnen voor inburgeringscursussen gelden immers niet voor bijvoorbeeld een Waal die zich het Nederlands eigen wil maken. Hij zal evengoed te maken krijgen met het fenomeen van de tussentaal. (Bolten, 2007, hoofdstuk 4) 

Met andere woorden: studenten die het Nederlands willen leren om het actief te gaan gebruiken in het dagelijkse leven, moeten een flinke portie geduld en doorzettingsvermogen aan de dag leggen. In eerste instantie kunnen ze namelijk niet rekenen op televisie (met uitzondering van het journaal) of native speakers. Bovendien bestaat er in sommige gevallen niet eens een mogelijkheid om tussentaal op te nemen in het leerpakket Nederlands, wat het leerproces bemoeilijkt.
4.	Invloed op attitude ten opzichte van het Nederlands
Eén ding staat dus vast: met de alomtegenwoordige tussentalen maken we het de anderstalige student Nederlands niet gemakkelijk. Zijn deze studenten dan überhaupt nog gemotiveerd om onze taal te leren? En wat vinden zij van het feit dat Vlaanderen naast een standaardtaal en dialecten nog een derde variëteit kent?

Over die derde variëteit, tussentaal, is Siegfried Theissen in Nederlands van nu (1992) niet te spreken. Theissen was hoogleraar Nederlandse taalkunde aan de Universiteit van Luik en zelf anderstalig. Hij ergert zich blauw aan de vele taalfouten die gemaakt worden in de media. Die taalfouten zijn te wijten aan het gebruik van tussentaal én zijn nadelig voor het Standaardnederlands, zo meent hij. Verder zegt hij ook nog: “Nu er steeds meer Franstaligen hebben beseft dat ze Nederlands moeten leren en dit ook echt doen (…) [sic] op dit ogenblik dus kunnen we ons in het vreemde-talenonderwijs geen twee taalniveaus permitteren.” (Theissen in Nederlands van nu, 1992, 74)

Hoewel Theissen zelf een zeer afkeurende houding aanneemt tegenover tussentaal in Vlaanderen, reageren zijn studenten anders wanneer ze in contact gebracht worden met afwijkingen van de standaardtaal. “De Franstaligen reageren verbaasd en ietwat geamuseerd: ze hadden wel iets gehoord over het Vlaams dat anders zou zijn dan het algemeen Nederlands maar ze dachten dat het louter om dialectgebruik in de spreektaal ging.” (Theissen in Nederlands van nu, 1992, 73)

De studenten van Theissen tillen dus niet zo zwaar aan het verschijnsel van tussentaal. Een gelijkaardige reactie vinden we in Brussel, ook bij Franstalige studenten die het Nederlands leren. Zij worden zelfs zeer positief beïnvloed door het contact met het Nederlands, zo blijkt uit een stuk van Laurence Mettewie (Universiteit Namen). De studenten blijken aan dit contact een positievere attitude tegenover het Nederlands en het Nederlandse taalgebied over te houden. Bovendien gaat ook hun taalleermotivatie er sterk op vooruit. 
	“Ook contact met moedertaalsprekers in de klas, maar ook buiten en waarom 	niet over de taal- of staatsgrenzen heen (werken rond taalverschillen in 	Vlaanderen en Nederland stimuleert ook anderstalige leerlingen
	om te werken rond wat Nederlands is, hoe het varieert, hoe het functioneert,
	etc.) kan een positieve dynamiek op gang brengen die bevorderlijk kan zijn 	voor zowel de taalattitudes als voor de taalontwikkeling.” (Laurence Mettewie 
	in Tweeëntwintigste Conferentie Het Schoolvak Nederlands, 2008, 70)
Belangrijk in dit citaat is dat het gegeven van tussentaal anderstalige leerlingen zelfs stimuleert om het Nederlands te leren. (Laurence Mettewie in Tweeëntwintigste Conferentie Het Schoolvak Nederlands, 2008, 70)
5.	Besluit
De opzet van dit werk was een nieuw licht werpen op het verschijnsel ‘tussentaal’. Ik meen dat ik daarin geslaagd ben door het onderwerp vanuit het perspectief van de anderstalige student Nederlands te benaderen. Let wel, een onderzoek werd nog niet gevoerd: deze literatuurstudie kan enkel een nieuwe onderzoekspiste aanreiken.

Uit mijn literatuurstudie blijkt dat anderstaligen die onze taal proberen te verwerven, geconfronteerd worden met een heleboel problemen. Het Nederlands dat zij leren, is niet het Nederlands dat ze horen op de Vlaamse televisie of op straat. 

De problemen die de anderstalige studenten Nederlands ondervinden, zouden opgelost kunnen worden door hen meteen kennis te laten maken met het gegeven van tussentaal. Dit is echter praktisch moeilijk omwille van het feit dat er niet zoiets bestaat als ‘één enkele tussentaal’; het gaat om variëteiten die in meer of mindere mate van elkaar verschillen. In inburgeringscursussen verbieden de Europese richtlijnen zelfs om de anderstalige studenten meteen in contact te brengen met tussentaal.

Verrassend is daarom de reactie van deze studenten Nederlands op dit fenomeen. Ook al zijn ze wel enigszins teleurgesteld – denk maar aan Latifa, die zei dat het lijkt alsof ze ‘het fout leert’ -, toch is er ook goed nieuws. Zo blijken de taalverschillen tussen Vlaanderen en Nederland én het verschijnsel van tussentaal ook een stimulerende werking te hebben, in tegenstelling tot wat je zou verwachten. 

Deze positieve resultaten mogen echter geen vrijgeleide zijn om in de toekomst geen rekening meer te houden met anderstaligen die Nederlands leren, wanneer het gaat om tussentaal. Ook al is het moeilijk om hier onderzoek naar te voeren, toch ben ik van mening dat zulke onderzoeken de moeite zullen lonen. Mensen die Nederlands proberen te leren zijn, met het oog op het voortbestaan van onze taal, niet onbelangrijk.
