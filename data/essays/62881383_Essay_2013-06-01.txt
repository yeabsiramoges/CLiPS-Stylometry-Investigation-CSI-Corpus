"Hey, vuile nicht! Hangt er nog stront aan je lul?". Dergelijke verwijten zijn nog maar het begin van homohaat anno 2013. De afgelopen jaren stonden de media vol verhalen over holebi's die niet alleen verweten werden, maar ook in elkaar geslagen en in sommige gevallen zelfs vermoord werden. Gefrustreerde holebiverenigingen eisen dat de overheden maatregelen nemen. Maar is die schreeuw om aanvaarding wel aan het juiste adres?
Natuurlijk is het de taak van de overheidsinstanties om te controleren of de wetten wel nageleefd worden. Discriminatie en geweld zijn hoe dan ook verboden, of het slachtoffer ervan nu holebi, immigrant, of Jan met de pet is. Die wetten bestaan echter al, en worden wel degelijk gecontroleerd door het politiekorps. Het enige dat dat kan doen is uw getuigenis noteren, uw klacht opnemen, en zo goed het kan op zoek gaan naar de dader. Jammer genoeg is dat vaak een naald in een hooiberg zoeken. Een ander alternatief is preventie. Door middel van sensibiliserende campagnes hopen de overheden het volk bewust te maken van het geweld dat holebi's tegenwoordig moeten ondervinden. Maar heeft het volk dat bewustzijn dan nog niet? Neem nu dit essay; dat is geschreven naar aanleiding van een examenopdracht. Als universiteiten het onderwerp zelfs aan studenten Nederlands voorstellen als een essayonderwerp op hun examen, is dat dan geen teken dat men zich genoeg bewust is van de situatie?
Een belangrijk aspect waar holebi's dienen rekening mee te houden, is de keerzijde van de 'erkenning' die ze van de laatste generaties hebben gekregen. Tientallen jaren geleden werd homofilie nog maar door een minderheid erkend, laat staan getollereerd. Men wist natuurlijk wel dat het bestond, maar de mentaliteit toen bestond er nog in het fenomeen te negeren, of als het al gebeurde, dan "ver weg van mij en mijn leefwereld." Die denkwijze zorgde vaak voor hartverscheurende drama's binnen de gezinnen waarin holebi's voorkwamen, maar openbaar geweld kwam amper voor. Men bekeek ze zoals men bijvoorbeeld punkers bekeek: met een inwendige veroordeling (en afschuw). Zolang ze echter niet in de persoonlijke kringen van die onverdraagzame meerderheid voorkwamen, deden ze wat ze wouden. Dat verliep dus allemaal vlot. Tot geleidelijk aan een nieuwe mentaliteit de kop op stak. Volgzame schapen, wat de meeste mensen onbewust waren, moesten ruimte maken voor de uniciteit van ieder mens. "Zoals jij is er maar een." Het individualisme was daar. Iedereen wou plots zijn identiteit op extreme manieren ontplooiien en etaleren. De sociale media werkten dit nog in de hand. De seksuele voorkeur beslaat natuurlijk een aanzienlijk deel van die identiteit. Sommige holebi's zagen daarom in deze 'revolutie' hun kans om de wereld te confronteren met wat daarvoor getollereerd werd zolang het achter gesloten deuren werd gedaan. Wie dan geen schok bij de tegenpartij verwacht, is simpelweg arrogant te noemen.
Wat ik zeker niet wil impliceren, is dat de schuld bij de holebi's zelf ligt. Maar een beetje voorzichtigheid is wel op zijn plaats, zeker in combinatie met de multiculturalistische maatschappij die er vandaag bestaat. Bovendien vermenigvuldigen het internet en de moderne media die verpreiding van culturen en levenswijzen nog meer. Dat zorgt ervoor dat een mens tegenwoordig bedolven raakt onder een stroom van allerlei verschillende manieren om om te gaan met morele grenzen. Gun de mens ook de tijd en de ruimte om hier zijn weg in te vinden. Respect eisen is op zich een paradox; hoe kun je immers respect verwachten, als je zelf niet het respect hebt om je medemens zijn smaak en voorkeur te laten hebben?