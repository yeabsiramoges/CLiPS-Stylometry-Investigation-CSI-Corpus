Kan een kind met cochleair implantaat zijn taalachterstand op latere leeftijd nog inhalen?

1.Inleiding

Als volwassen taalgebruiker vinden we het vanzelfsprekend dat een kind op driejarige leeftijd al een groot deel van zijn moedertaal heeft verworven. Nochtans gaat er aan die taalkennis een uiterst gecompliceerd taalverwervingsproces vooraf. Bij dit proces zijn er bovendien een aantal elementen die onmisbaar zijn voor de taalverwerving van een kind. Eén van die elementen is het gehoor. Een kind leert immers zijn moedertaal door klanken en woorden op te vangen uit zijn omgeving (Schaerlaekens & Gillis, 1987, p. 33). Maar wat gebeurt er als een kind pas op latere leeftijd de interactie uit zijn omgeving kan opvangen? Is het kind dan nog steeds in staat om zijn taalachterstand volledig in te halen? 

Deze vraag zal ik beantwoorden aan de hand van onderzoek dat reeds is gedaan naar de taalverwerving van slechthorende of dove kinderen met een cochleair implantaat. Eerst zal ik het taalverwervingsproces van het kind in het algemeen beschrijven. Vervolgens zal ik toelichten wat een cochleair implantaat is en hoe het werkt. Tot slot zal ik de vraag behandelen welke verschillen er zijn bij de taalontwikkeling van een normaalhorend kind (NH) en een kind met een cochleair implantaat (CI). 

2.  Hoe ontwikkelt een kind taal? 
Het taalverwervingsproces van een kind verloopt in drie verschillende fases. De eerste fase is de prelinguale fase. Deze wordt gevolgd door de vroeglinguale fase en tot slot hebben we de differentiatiefase (Schaerlaekens & Gillis, 1987, pp. 50- 158).
2.1. Verschillende stadia 
                                2.1.1. Prelinguale fase  
De prelinguale fase loopt vanaf de geboorte tot ongeveer het eerste levensjaar. Tijdens deze periode leert het kind voor het eerst interageren met zijn directe omgeving en leert hij ook zijn eerste klanken produceren (Schaerlaekens & Gillis, 1987, p 50). Deze eerste fase is dus van groot belang voor de algemene spraakontwikkeling van het kind. 
De prelinguale periode kunnen we indelen in vier verschillende stappen. Eerst is er het schreien, daarna het vocaliseren, vervolgens het vocaal spel en tot slot is er het brabbelen. 
Vanaf de geboorte tot de eerste zes weken doorloopt het kind de fase van het schreien. Dit type van vocalisering wordt reflexief genoemd, omdat het kind hiermee zijn reflexen kan duidelijk maken aan de buitenwereld. Daarnaast is het schreien volgens Stark, Rose & Mc Lagen (1975 pp. 209-211) ook van essentieel belang, omdat het schreien de basiskenmerken bevat die het kind nodig heeft voor zijn latere klankproductie. 
Vanaf de zesde tot de twintigste levensweek breekt de fase van het vocaliseren aan. (p 58 gehoorgestoorde kinderen kunnen dit ook op zelfde leeftijd) De klanken die tijdens deze periode worden geproduceerd, noemt men ook wel comfortgeluiden. Kenmerkend is dat deze geluiden aanvankelijk zuiver vocalisch en geïsoleerd voorkomen en dat ze vrij kort zijn. Later komen ze ook voor in opeenvolgende series van klanksegmenten, waardoor we kunnen spreken van vroege syllabificatie (Schaerlaekens & Gillis, 1987, p. 58).
In de periode tussen de vierde en de zesde levensmaand is er sprake van vocaal spel. Nu begint het kind te spelen met zijn articulatoren, waardoor hij diverse mondstanden ontdekt en daardoor nog meer verschillende geluiden kan produceren. Naast vocalen, kan hij nu ook consonanten voortbrengen (Schaerlaekens & Gillis, 1987, pp. 58- 60). 
Vanaf de zevende maand is er sprake van het brabbelen. Dit is de herhaling van een consonant en een klinker tijdens één ademhaling. Een voorbeeld hiervan is ‘ma-ma-ma’. Later zal het kind meer gecompliceerde brabbels kunnen produceren die bestaan uit de herhaling van verschillende vocaalsyllabes zoals ‘bababamamababa’ (Schaerlaekens & Gillis, 1987, pp. 58-62).
2.1.2. Vroeglinguale fase 
De aanvang van de vroeglinguale fase verschilt van kind tot kind, maar algemeen genomen gebeurt dit tussen de negende en de twaalfde levensmaand (Schaerlaekens & Gillis, 1987, p.77). Deze periode kunnen we opdelen in drie belangrijke fases, namelijk de periode van de eenwoordzin, die van de tweedwoordzin en die van de meerwoordzin. Voordat de fase van de eenwoordzin aanvangt, is er nog een tussenperiode waarin het kind meer woordachtige klanken produceert en waaraan hij bewust een betekenis koppelt. Deze klanken worden protowoorden genoemd. 
De periode van de eenwoordzin begint ongeveer vanaf dat het kind twaalf maanden oud is. Het kind verwerft nu stilaan zijn lexicon dat uit woorden van verschillende grammaticale aard bestaat. Op deze leeftijd zal het kind vaak nog woorden foutief uitspreken. Zo komt het voor dat hij onbewust onbeklemtoonde delen laat wegvallen aan het einde van een woord of dat hij een bepaalde klank door andere klank vervangt om de uitspraak van een woord te vergemakkelijken (Sandra, 2013, pp. 60-61).
Met de achttiende levensmaand vangt de tweewoordfase aan. De woordenschat van het kind groeit nu in snel tempo. Het kind produceert vanaf dat moment voornamelijk zinnen die bestaan uit twee woorden die hij aan elkaar koppelt op basis van hun betekenis. Van syntaxis is er hier nog geen sprake (Schaerlaekens & Gillis, 1987, pp. 91-95).
Wanneer het kind twee jaar oud is, begint hij zinnen te vormen die bestaan uit meer dan twee woorden. Deze zinnen worden ook wel pseudo-zinnen genoemd, omdat hier vaak functiewoorden ontbreken, er nog geen sprake is van flexie en de zinvolgorde vaak niet helemaal correct is (Sandra, 2013, pp. 64- 66).
                                2.1.3. Differentiatiefase
Volgens Schaerlaeken & Gillis (1987, pp.105-120) begint de differentiatieperiode ongeveer wanneer het kind twee en een half jaar oud is en eindigt deze periode wanneer hij vijf jaar oud is. De kindertaal neigt nu steeds meer naar volwassentaal. De taalkennis van het kind evolueert immers enorm op het vlak van semantiek, fonologie, syntaxis en morfologie. 
Op fonologisch vlak leert het kind alle verschillende fonemen uit de moedertaal juist te beheersen. Correcties door de ouders spelen hierbij een grote rol. 
Wat betreft de morfologie leert het kind flexie toe te passen. Zo leert het kind werkwoorden in de zin juist te vervoegen, kent het de juiste suffixen toe aan een naamwoord,… 
Ook de zinsopbouw wordt alsmaar langer en complexer. Het kind begint steeds meer te experimenteren met de betekenis van woorden en probeert daarbij verschillende betekenismogelijkheden uit. Veel gemaakte fouten zoals neologismen of analogie komen in dit stadium vaak voor.
2.2. Invloed van ouders op de taalverwerving van het kind 
Ouders hebben een enorme invloed op het taalverwervingsproces van het kind. Dat is vooral te merken tijdens twee specifieke ontwikkelingsfases, namelijk tijdens de vroeglinguale fase en tijdens de differentiatiefase. 
Tijdens de vroeglinguale fase doorloopt het kind de periode van de tweewoordzin. Dit is een periode waarin de ‘woordenschatspurt’ plaatsvindt. Het lexicon van het kind groeit enorm snel aan met nieuwe woorden die hij opvangt uit gesprekken rondom zich. Tijdens deze fase spelen ouders met andere woorden een belangrijke rol. Zij praten immers vaak tegen hun kind en zijn daardoor meestal de grootste bron van talige interactie van het kind. Dat is ook gebleken uit onderzoek van Bornstein, Haynes & Painter (1998, pp. 388-389). Hierin poneren zij dat hoe meer verschillende woordtypes kinderen aangeboden krijgen, hoe groter en sneller het lexicon van het kind zich uitbreidt.
 Ook Huttenlocher, Vasilyeva, Cymerman & Levine (2002, p. 361) tonen aan dat ouders een grote invloed hebben op de taalcompetentie van hun kind. Dit keer niet in de vroeglinguale fase, maar wel in de differentiatiefase. Uit hun onderzoek bleek immers dat de ouders die complexe zinnen gebruiken om te communiceren met hun kind, een positief effect hebben op de taalontwikkeling van dat kind. Op vierjarige leeftijd is het kind immers beter in staat om syntactisch moeilijke zinnen te formuleren dan zijn leeftijdsgenoten van wie de ouders eenvoudigere zinnen gebruiken. 
3.   Taalverwerving van het kind met een cochleair implantaat
 3.1. Wat is een cochleair implantaat en hoe werkt het?
Een cochleair implantaat is een hoorhulpmiddel dat geïmplanteerd wordt bij dove of slechthorende mensen om beter te kunnen horen. Zo’n implantaat bestaat uit twee gedeeltes, namelijk het inwendige en het uitwendige gedeelte. Het inwendige gedeelte bestaat uit een elektronenbundel en wordt operatief in het oor geplaatst. Het uitwendige gedeelte bestaat uit een microfoon, een spraakprocessor en een zendspoel en wordt uitwendig gedragen op het hoofd van de dove of slechthorende persoon (De Raeve, 2007, pp. 11-13). 
Een microfoon vangt het geluid eerst uitwendig op. Vervolgens wordt het geluid naar de spraakprocessor geleid, die het omzet in een digitaal signaal. Daarna gaat dit signaal via de zendspoel naar het inwendig gedeelte van het implantaat. Eens het daar is aangekomen, wordt het signaal omgezet in elektrische impulsen die naar de elektronenbundel worden gezonden. Zo wordt de gehoorzenuw in het slakkenhuis gestimuleerd. Tot slot zullen de waargenomen prikkels naar de hersenen worden gestuurd, waar ze als geluid worden herkend. (De Raeve, 2007, pp. 15- 16) 
3.2. Hoe effectief is de plaatsing van een cochleair implantaat bij een slechthorend of een doof kind? 
Dat een cochleair implantaat gewenste effecten sorteert, is al in verschillende studies aangetoond. Zo heeft het onderzoek van Bat – Chava & Martin (2002, pp. 87- 89) aangetoond dat kinderen met een CI over betere auditieve capaciteiten beschikken dan hun leeftijdsgenoten met dezelfde graad van slechthorendheid, maar die een hoorapparaat dragen. In dat onderzoek zagen de ouders van de CI-kinderen weldegelijk een verbetering wat betreft de auditieve taalvaardigheden van hun kind. Hun onderlinge communicatie verliep veel vlotter dan voor de implantatie. 
Desondanks beweert Spencer (2004 pp. 407- 410) dat de verbetering van de auditieve taalvaardigheden van een slechthorend kind, sterk afhankelijk is van de leeftijd waarop het implantaat wordt geplaatst, maar ook van de duur van het gebruik van het implantaat. Een vroege implantatie van het CI blijkt bevorderlijk te zijn voor de grammaticale vaardigheden van het kind. Toch is het moeilijk om hierover algemene uitspraken te doen, omdat de resultaten sterk verschillen van individu tot individu. Wel is het nodig om te vermelden dat kinderen met een CI, ondanks de implantatie, nog steeds veel minder goed kunnen horen dan normaalhorende kinderen van dezelfde leeftijdscategorie. 
Bovendien zijn er een aantal negatieve gevolgen aan het vroeg implanteren van het CI. Een vroege implantatie betekent immers dat de ouders deze beslissing moeten nemen uit naam van hun kind. Het kind heeft hier dus geen inspraak in. Daarnaast is het ook bekend dat sommige kinderen hun CI uitlaten wegens ongemak of pijn. (Watson & Gregory, 2005, p.43) 
4.   Is er een verschil in de taalontwikkeling tussen een CI-kind en een NH-kind? 
Zoals hierboven al vermeld is, gebeurt de taalontwikkeling van een kind stapsgewijs. De communicatie die een kind rondom zich hoort, speelt hierbij een belangrijke rol. Het kind vangt die klanken immers op en probeert deze na te bootsen. Zijn taalontwikkeling gebeurt dus mede onder invloed van de klanken die hij opneemt. Bij slechthorende of dove kinderen verloopt die taalontwikkeling met andere woorden moeizamer. Zij zijn pas op latere leeftijd in staat om goed te kunnen horen en dus de talige spraak van volwassenen in zich op te nemen. Daardoor ontstaan er verschillen in de taalontwikkeling tussen CI- kinderen en NH- kinderen. Wat die verschillen juist zijn en wanneer die verschillen optreden, zal ik nu bespreken aan de hand van de drie fasen in de taalontwikkeling van een kind.

                4.1. Prelinguale fase
Wat betreft de prelinguale fase evolueert het CI-kind aanvankelijk op dezelfde manier als een NH-kind. Vanaf de geboorte begint een CI-kind ook te schreien, waarna de vocalisering optreedt (Schaerlaekens & Gillis, 1987, p.58).
Het verschil in ontwikkeling is pas goed merkbaar van de zevende levensmaand van het kind. Op dat moment begint het kind immers brabbels te produceren. Deze brabbels ontstaan onder invloed van geluiden die het kind rondom zich opvangt. Omdat een CI-kind pas op latere leeftijd goed kan horen, zal deze fase ook later optreden. Volgens Molemans (2011, pp. 157-158) begint een CI- kind pas te brabbelen binnen de acht maanden na de implantatie. Meestal gebeurt dit ongeveer rond de vierde of vijfde levensmaand. 
Bovendien gebruiken de CI-kinderen eenvoudigere syllabestructuren dan NH-kinderen en is er minder diversiteit in hun gebruik van consonanten (van den Berg, 2012, pp. 139-141).
In deze eerste taalontwikkelingsfase loopt het CI-kind met andere woorden al een taalachterstand op ten opzichte van zijn normaalhorende leeftijdsgenoten. Hoe groot deze achterstand is, hangt af van het moment van de implantatie. Hoe vroeger de implantatie gebeurt, hoe minder groot de achterstand zal zijn (May-Mederake, 2012, pp. 939-940).
4.2 Vroeglinguale fase 
De vroeglinguale fase is de fase waarin het kind zijn eerste woorden leert. Ook op dit vlak zijn er verschillen tussen CI-kinderen en NH-kinderen. Zo blijkt uit onderzoek van van den Berg (2012, pp. 139-141) dat CI-kinderen kortere woorden produceren dan NH-kinderen. Een verklaring voor dit verschil kan zijn dat CI-kinderen een slechter getraind korte termijn geheugen hebben voor het onthouden van fonemen. Hun fonologische ontwikkeling is dus minder goed dan die van NH-kinderen. Dit heeft zijn weerslag op de woordenschatspurt van het CI-kind. Deze woordenschatspurt treedt immers later op dan bij NH-kinderen. Waneer een CI-kind dus dezelfde leeftijd heeft als een NH-kind, zal de woordenschat van een CI-kind opvallend kleiner zijn dan dat van een NH-kind. 
Daarnaast is uit datzelfde onderzoek van van den Berg (2012, pp.139-141) gebleken dat CI-kinderen opvallend meer monosyllabische woorden en opvallend minder bisyllabische woorden gebruiken dan NH-kinderen. 
4.3 Differentiatiefase 
Ook in de differentiatie fase heeft een CI-kind nog steeds een achterstand op een NH-kind. Zo blijkt uit onderzoek van Szagun (2004, pp. 27-28) dat een CI-kind wel een vrij groot lexicon kan opbouwen, maar dat hij niet in staat is om zijn grammaticale vaardigheden even goed te ontwikkelen als een NH-kind. Zo maken CI-kinderen vaak fouten tegen het gebruik van lidwoorden of maken ze fouten tegen het geslacht van een naamwoord. 
5.   Algemeen besluit 
Uit bovenstaand besproken onderzoek kunnen we besluiten dat een cochleair implantaat zijn voordelen heeft. De taalontwikkeling van een CI-kind is veel beter dan dat van een slechthorend of doof kind met een gewoon hoorapparaat. Desondanks zal het CI-kind altijd een achterstand blijven hebben op zijn normaalhorende leeftijdsgenoten. Met een cochleair implantaat kan hij die achterstand wel gedeeltelijk inhalen, maar hij zal nooit het niveau van een NH-kind kunnen evenaren. Belangrijk is wel dat hoe vroeger het implantaat wordt geplaatst, hoe minder groot de taalachterstand van het CI-kind zal zijn (May-Mederake, 2012, p. 393).
