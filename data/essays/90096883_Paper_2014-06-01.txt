Dialectrevival in Vlaanderen: culturele hype of structureel herstel? 
1. Inleiding
Deze paper is een literatuurstudie die de verschillende aanwezige vormen van het Nederlands in het huidige Vlaanderen bespreekt, met extra aandacht voor het gebruik van dialect en het begrip ‘dialectrevival’. Om een zo duidelijk mogelijk beeld te geven, wordt eerst een bredere historisch-linguïstische context geschetst. Het ontstaan en de ontwikkeling van de standaardtaal in het Noorden en het Zuiden van de Nederlanden staan hierbij centraal. Vervolgens wordt er dieper ingegaan op het fenomeen ‘dialectverlies’ en de aanwezigheid van een tussentaal in Vlaanderen. Als laatste richt de paper zich op de status van het dialect vandaag. Er wordt een antwoord geformuleerd op de vraag of de term ‘dialectrevival’ wel volledig op zijn plaats is in het Vlaamse taallandschap. 
2. Evolutie van de standaardtaal in Vlaanderen 
 	2.1 Tempoverschil tussen Noord en Zuid 
De 16e eeuw was de meest onstuimige  periode uit de geschiedenis van de Nederlanden. De val van Antwerpen in 1585 was cruciaal voor vele culturele, politieke en economische processen. Afhankelijk van die processen, ontwikkelde het Nederlands zich in beide delen van de Nederlanden in een verschillend tempo. Wat hier volgt, is een schets van de omstandigheden die invloed uitoefenden op het ontstaan van een standaardtaal in Noord en Zuid.
In 1568 begonnen de Nederlanden, onder leiding van Willem van Oranje, een oorlog tegen Spanje, die tachtig jaar zou duren. Vooral in het Zuiden veroverden de Spanjaarden veel steden. De val van Antwerpen in 1585 was het ultieme breekpunt: Noord en Zuid werden, op een korte hereniging na, voorgoed gescheiden. De noordelijke gebieden werden al in 1581 onafhankelijk: de Republiek der  Verenigde Nederlanden werd gesticht. Daar groeide de behoefte aan een standaardtaal, waardoor het proces van standaardisatie op gang kwam. De taal van Holland, de belangrijkste provincie, werd gebruikt als voorbeeld. De zoektocht naar een uniforme spelling en een grammatica ging van start, het Nederlands werd verrijkt met nieuwe woorden en de waardering voor de moedertaal groeide. Het katholieke Zuiden, daarentegen, kwam na 1585 achtereenvolgens onder Spaans, Oostenrijks en Frans bewind te staan. Het werd een periode van onrust en verval en de Nederlandstalige dialecten van het volk bevonden zich in een ondergeschikte positie ten opzichte van het Frans van de elite.
 In 1815 werden Noord en Zuid tijdelijk herenigd in het Koninkrijk der Nederlanden,  met Willem I als staatshoofd. Hij voerde grote veranderingen door, vooral op het vlak van taal. Er werd les gegeven in de meest toegankelijke taal voor iedereen: de volkstaal, het Nederlands.  In het Noorden was er al sprake van een gestandaardiseerde vorm van het Nederlands. Het Zuid-Nederlands bleef een lappendeken van dialecten, de elite was Franstalig. De taalpolitiek van de vorst wierp dus onvoldoende vruchten af. Bovendien kreeg Willem I veel tegenwind van de grootgrondbezitters, de liberalen en de clerus, zowel omwille van de taalpolitiek als omwille van de liberale grondwet die het staatshoofd invoerde. De Belgische revolutie brak uit op 25 augustus 1830. Het jonge België gebruikte oorspronkelijk enkel het Frans als officiële taal. Uiteraard leidde dat tot uitgebreid protest, vooral door taalminnende Vlamingen afkomstig uit de lagere middenklasse. 
	2.2 Oriëntatie op het Noorden
In de eerste helft van de 19e eeuw ontstond de Vlaamse Beweging: een stroming gericht op de erkenning van de Vlamingen en hun taal in België. Ze verheerlijkte de Vlaamse moedertaal niet alleen, ze ondernam ook stappen op taalpolitiek vlak. De grote vraag binnen de Vlaamse Beweging was volgens Janssens en Marynissen (2008, p.148): “Moesten de Vlamingen zoveel mogelijk aansluiten bij de al gevormde noordelijke standaardtaal (de zogenoemde integrationistische opstelling), of moesten ze het eigen taalgoed handhaven en proberen een Vlaamse standaardtaal te vormen (de particularistische houding)?” Uiteindelijk wonnen de integrationisten het geschil, met de kleine burgerij die hogerop wilde als doorslaggevende factor. De burgers beseften immers dat ze het Frans nooit even goed onder de knie zouden krijgen als de Franstalige elite. De keuze voor het noordelijke Nederlands als taalvorm bleek de enige oplossing. Het was een cultuurtaal met een geschiedenis en een uitgebreide literatuur, die de concurrentie met het Frans aankon. Het was een taal waarmee de welgestelde burgers zich konden onderscheiden van de dialectsprekende volksmassa. 
Na een lange taalstrijd werd Vlaanderen op het einde van de 19e eeuw officieel tweetalig Nederlands en Frans. Pas in 1962 werd de taalgrens tussen het Franstalige Wallonië en het Nederlandstalige Vlaanderen definitief vastgelegd. 
 	2.3 Dialectverlies
In de 20ste eeuw raakte de standaardtaal in Vlaanderen steeds wijder verspreid. De verschillende factoren die hiertoe hebben bijgedragen volgens Van Ouytsel (2012, pp. 29 -55) worden in de volgende paragraaf geparafraseerd toegelicht. De ontwikkelingen gingen samen met structureel en functioneel dialectverlies. Dialectkenmerken werden vervangen door standaardtalige kenmerken en ook de situaties waarin dialect concreet werd gebruikt, verminderden aanzienlijk.
 De industrialisering van Vlaanderen, die pas in 1896 op gang kwam, leidde tot grote maatschappelijke veranderingen. Die veranderingen hadden op hun beurt invloed op de taal. Ten eerste verbeterde de positie van de vrouw in de maatschappij. De vrouwen, die niet naar school gingen, deden lange tijd dienst als natuurlijk conserveermiddel voor het dialect. Dankzij de leerplicht (1914) en de stemplicht voor vrouwen (1948) kwam daar verandering in. Vrouwen gingen zich vaker in de standaardtaal uitdrukken en toonden meer waardering voor het Algemeen Nederlands. Ook de jongeren haalden veel goeds uit de invoering van de leerplicht. In de plaats van te moeten werken op het land, kregen ze de kans om eigen keuzes te maken en hun adolescentie ten volle te beleven. Ze werden veel langer blootgesteld aan het Algemeen Nederlands. Voorts zorgde de opkomst van de trein en de auto als vervoersmiddel voor een toegenomen mobiliteit. Er kon gependeld worden vanuit het platteland naar de stad en omgekeerd, wat de verspreiding van de taal ten goede kwam. Migratie zorgde vooral voor taalcontact tussen sprekers van verschillende dialecten en talen. Ten slotte kwamen taalgebruikers, dankzij de opkomst van moderne communicatiemiddelen zoals de telefoon en de radio, dagelijks in contact met sprekers uit heel Vlaanderen. Via de media werd er propaganda gevoerd voor de standaardtaal, o.a. aan de hand van taalzuiveringsprogramma’s. 
 2.4 Tussentaal 
Het verlies van dialect impliceert niet dat alle communicatie voortaan in de standaardtaal gebeurt. Voor informele gesprekken wordt een variant gehanteerd, die zich op het continuüm tussen Standaardnederlands en de dialecten bevindt: tussentaal. Tussentaal is vooral spreektaal en oriënteert zich hoofdzakelijk op de Brabantse dialecten. Belemans (2005b) vergelijkt het taalsysteem in Vlaanderen met een ijsberg, met als zichtbare topje enkel de standaardtaal: 
 	Het elite-topje bestaat echter dankzij de grotere, ongedefinieerde massa onder het 
              wateroppervlak, die eeuwenlang bestond uit de dialecten met hun grote 
              geografische verscheidenheid. […] Door de dialecten een heel stuk van zich af te 
 	duwen – tot ver beneden de waterlijn – heeft de ABN-taalelite in Vlaanderen als 
 	topje van de ijsberg  vooral ook ruimte gecreëerd om en fors tussentalig middenstuk 
 	te laten ontstaan. (p. 278)
3. Status van het dialect vandaag: dialectrevival?
 3.1 Culturele dialecthype
Ondanks het dialectverlies, lijken de Vlaamse dialecten overal te verschijnen. Op radio en tv, in boeken, in films en zelfs in strips zijn de verschillende dialecten de laatste jaren alomtegenwoordig. Door de democratiserings- en informaliseringstendensen die zich vanaf de jaren ’60 van de vorige eeuw voordeden, werden informelere taalvarianten stilaan makkelijker getolereerd. Sinds de jaren ’70 is er zelfs sprake van een dialectrevival. De Vlamingen zijn zich er immers van bewust dat het dialect langzaamaan verdwijnt en doen er alles aan om het te redden van de ondergang. Hieronder volgt een beknopt overzicht van verschillende initiatieven die de culturele dialecthype mee gecreëerd hebben. 
Ten eerste worden er regelmatig dialectevenementen georganiseerd door verenigingen die het dialect levend willen houden. Belemans (2005a, p.16) haalt volgende initiatieven aan: een evenement in mei 2005 op Domein Bokrijk, dat volledig in het teken stond van dialecttheater, en de Weik van ’t Brussels, jaarlijks georganiseerd door vzw ARA. De Decker en Vandekerckhove (2012, p.27) halen ook nog de vzw Mechelen 2000+ aan, een vereniging die o.a. een tijdschrift uitgeeft en het woordenboek van het Mechelse dialect herwerkte. Dialectwoordenboeken zijn, volgens Belemans (2005a, p.15), trouwens heel populair geworden: 
 	Waren de dialectwoordenboeken in Vlaanderen voor 1980 zeer beperkt in aantal, 
 	doorgaans gesitueerd in steden en het werk van taalkundigen met ook belangstelling 
 	voor hun moedertaal, dan kwam nadien een stroom aan lokale woordverzamelingen 
 	traag maar onstuitbaar op gang, die tot op vandaag nog steeds aanzwelt. 
Ook binnen de ontspannende lectuur wordt er volop vertaald naar het dialect. Striphelden als Kiekeboe, Kuifje en Suske en Wiske beleven hun avonturen o.m. in het Gents en het Brugs. Het dialect deed eveneens zijn intrede in de muziekwereld. Zingen of rappen in je dialect lijkt een garantie op succes. Denk maar aan de Antwerpse rapster Slongsdievanongs, die de ene hit na de andere scoort. Op radio en tv sluipt er regelmatig dialect in de programma’s, ook in het taalgebruik van de acteurs of presentatoren zelf. De vraag is in hoeverre dit volledig écht getolereerd wordt door de burger. Films als Aanrijding in Moskou worden vol lof onthaald, maar wanneer Natalia begin februari 2014 met haar Kempische tongval de MIA’s presenteerde op één, kwam daar heel wat commentaar op.
Het lijkt alsof het dialect zijn tweede leven leeft, maar spreekt de Vlaamse burger ook effectief meer dialect? Met andere woorden: is er sprake van een structureel-linguïstisch herstel? 
	3.2 Structureel-linguïstisch herstel?
Om te onderzoeken of er echt sprake is van een dialectrevival in ons taalgebruik, stelde professor Reinhild Vandekerckhove (Universiteit Antwerpen) in 2007 een enquête op. Tussen 2007 en 2011 werd de enquête afgenomen bij een groot aantal jongeren, jonger dan 25 jaar. Er werden studenten Nederlands van de eerste bachelor aan de Universiteit Antwerpen geënquêteerd, allen jonger dan 25 en afkomstig uit de provincie Antwerpen. Voorts werden er scholieren uit het ASO tussen 16 en 18 jaar uit Antwerpen, Lier, Berlaar en Deurne ondervraagd. Ook studenten tussen 18 en 25 jaar uit Gent vulden de vragenlijst in. Op enkele respondenten na hebben ze allemaal het Nederlands als thuistaal.  Deze paper bespreekt  beknopt enkele belangrijke resultaten van het onderzoek (De Decker en Vandekerckhove 2012, pp. 31-47). 
Van de in totaal 603 ondervraagden heeft veruit het grootste deel als voertaal thuis een tussentaal, minder dan 10% spreekt thuis AN en een nog kleiner deel dialect. De taal waar de respondenten zich het meest in thuisvoelen, is ook overduidelijk tussentaal. Verder in de enquête geeft 18% wél aan dat ze vaak dialect gebruiken in conversaties. Wanneer De Decker en Vandekerckhove (2012) die data van naderbij bekijken, ontdekken ze dat de ondervraagden afkomstig uit een stad opmerkelijk meer aanduiden dat ze  ‘nooit’ dialect spreken. In Berlaar, gelegen in de Kempen, wordt de optie ‘nooit’ slechts door 20% van de geënquêteerden gekozen, terwijl deze optie in Gent en Antwerpen veel meer wordt aangeduid. In de grote steden maken de jongeren dus minder gebruik van dialect, dan in de perifere gebieden. Of het spreken van dialect de band binnen de groep versterkt? Slechts één op de vijf respondenten vindt van wel. Het belang van dialect als factor van groepssolidariteit is dus miniem. Er wordt ook gepolst naar de waardering van de jongeren voor het dialect, iets wat logischerwijze samengaat met een opmars van het dialect. De stelling ‘Dialect wordt steeds populairder bij jongeren’ wordt enkel voorgelegd aan de Antwerpse studenten en scholieren (548 in totaal). 32% is het ermee eens, 28% niet. Opvallend is het feit dat 40% van de Antwerpse informanten er geen mening over blijkt te hebben, zij kiezen voor de optie ‘neutraal’. De jongeren ervaren de aanwezigheid van het dialect dus op uiteenlopende manieren.
Het onderzoek is veel uitgebreider, maar bovenstaande data en resultaten geven genoeg informatie om tot het besluit te komen dat er geen sprake is van structureel-linguïstisch herstel.  Indien wel, dan zou uit de gegevens duidelijk moeten blijken dat de ondervraagden het dialect verkiezen boven de andere taalvarianten. Dat is niet het geval: de taal waar het grootste deel zich het meest in thuisvoelt en die het meest wordt gesproken is overduidelijk tussentaal. 
4. Conclusie
Tot ver in de 19e eeuw was de taal in het zuidelijke deel van de Nederlanden een lappendeken van dialecten, de elite sprak Frans. Na oriëntering op het noordelijk Nederlands, veranderde de situatie. De standaardtaal werd verheerlijkt en het dialect ging stilaan verloren. Er ontstond een tussentaal, die zich letterlijk tussen de standaardtaal en het dialect bevindt. Vandaag spreekt men over een dialectrevival: een wederopstanding van het dialect, als ultieme reddingspoging van de taalvariant. De term dialectrevival is echter maar deels van toepassing op de taalsituatie in het huidige Vlaanderen. Het dialect krijgt aandacht uit verschillende hoeken, is heel zichtbaar in de media en wordt meer dan ooit getolereerd. Deze verschijnselen wijzen  eerder op een functioneel-linguïstische heropleving dan op structureel-linguïstisch herstel. Het is namelijk niet zo dat er opnieuw meer dialect gepraat wordt in het dagelijkse leven. De revival van het dialect is een interessante stuiptrekking van een met uitsterven bedreigde taalvariant.

