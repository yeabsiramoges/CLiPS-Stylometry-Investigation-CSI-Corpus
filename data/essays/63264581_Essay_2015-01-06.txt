Iedereen automatisch geregistreerd als donor, of toch liever keuzemogelijkheid?
In België staat iedereen automatisch geregistreerd als donor. Je moet er bezwaar tegen maken als je je organan niet wil afstaan na de dood. Nederland heeft daar een andere wetgeving rond, daar moet je je namelijk zelf registreren als donor. De vraag is echter of dat een betere zaak is.

Mensen zoeken en vinden meer en meer manieren om hun leven te verlengen. Betere medicijnen, algehele verbetering van de geneeskunde, grotere verscheidenheid aan voeding en ga zo maar door. We wijken ook niet voor controversiële manieren zoals orgaantransplantatie, daardoor werden de laatste jaren al meerdere levens gered. Het sterftecijfer op de wachtlijsten voor orgaantransplantatie is ten aanzien van 2003 met 13% gedaald. Een statistiek waar we terecht trots op mogen zijn.

België staat, samen met Kroatië, aan de top wat betreft het aantal donoren. Hoewel slechts een aantal mensen mag doneren, aangezien je medisch geschikt moet zijn en in een ziekenhuis moet overlijden, is dat niet zo onlogisch. Iedereen staat in België immers opgeschreven als donor, tenzij je bezwaar maakt. Veel mensen geven bijvoorbeeld aan bang te zijn voor de procedure, want stel dat ze nog niet echt dood zijn als een dokter de incisie maakt. Laten we eerlijk zijn: een dokter die zoiets voorheeft, had nooit een doktersdiploma mogen halen. De kans dat zoiets voorvalt, lijkt dan ook nihil.

Uit een onderzoek bleek dat 65% van de volwassenen tot 45 jaar bereid is organen te ontvangen. Opmerkelijk is dat dat cijfer daalt naarmate de leeftijd vordert. Personen van 75 jaar of ouder zeiden meer geneigd te zijn organen af te staan dan organen te ontvangen. Verrassend, want orgaantransplantatie zou hun leven kunnen verlengen.

Uiteraard ligt zo'n transplantatie in sommige culturen gevoeliger dan in andere. De geest mag na de dood niet van het lichaam gescheiden worden. Vooral de Islam is daar streng op, zo blijkt uit een onderzoek. Organen ontvangen mag, doneren is een heel andere zaak. Het hoogste percentage willen doneren en ontvangen vinden we echter bij mensen zonder religie. 60% is bereid organen af te staan en zowat 70% wil organen ontvangen mocht dat nodig zijn. Godsdienst kan dus invloed hebben op het willen doneren van organen. Maar je kan je altijd afmelden als orgaandonor. Als argument om niet iedereen automatisch te registreren als donor houdt het dus niet veel steek.

Eén donor kan in totaal 8 levens redden als hij al zijn organen kan doneren: hart, twee nieren, twee longen, lever, alvleesklier en dunne darm. Gemiddeld doneert een donor slechts drie organen, maar zelfs daarmee redden we jaarlijks circa 1200 mensen. Ter vergelijking: ongeveer 1200 Nederlanders wachten op een nieuw orgaan, waarvan er jaarlijks bijna 150 sterven omdat ze hun transplantatie niet kregen. In België gebeuren er jaarlijks dus evenveel transplantaties als het aantal mensen dat in Nederland op de wachtlijst staat.

Nog belangrijk om te vermelden is dat organen worden toegewezen aan de meest urgente patiënten. Rokers, alcoholisten en (drugs)verslaafden komen niet op de wachtlijst zolang ze nog roken, drinken of gebruiken. Of dit een goede al dan wel een slechte zaak is, is echter een ethisch vraagstuk en hoort thuis in de filosofie.

Ten laatste komen er velen met het argument dat nabestaanden geen afscheid kunnen nemen als ze organen doneren. Dat is misschien wel waar, maar weegt dat op tegen de voordelen? Je lichaam aan de wetenschap schenken zorgt er ook voor dat nabestaanden geen afscheid kunnen nemen, maar helpt de medische wereld wel vooruit. Organen doneren geeft zelfs een nog duidelijker voordeel, namelijk het leven van een medemens redden. En het argument dat het lichaam niet meer toonbaar is nadat de organen eruit gehaald zijn is ook totale nonsens. Wie heeft er immers geen overblijfselen van operaties deze dagen? En bij de presentatie van de overledene worden toch altijd kleren aangetrokken, en het zijn niet de zichtbare delen van het lichaam waar de organen zitten.

We kunnen dus concluderen dat automatische registratie als donor bijna enkel voordelen heeft die de, in vergelijking, onbelangrijke nadelen serieus overtreffen. Als we er levens mee redden is het sowieso al de moeite waard. Het lijkt een goede en duidelijke zaak als mensen bereid zijn hun organen te doneren, zoals uit het onderzoek bleek.