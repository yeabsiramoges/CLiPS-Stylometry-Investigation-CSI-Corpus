Kernenergie is een omstreden onderwerp. Er is veel discussie over, maar uiteindelijk verandert er niks. Mensen zijn meer en meer afhankelijk van energie. In de moderne samenleving is een leven zonder licht, computers en andere elektronische apparaten ondenkbaar. We zijn ervan afhankelijk en de meesten onder ons zijn niet bereid een stap terug te zetten. De enige manier om voldoende energie de verkrijgen om te voorzien in onze 'behoeften', lijkt nog steeds kernenergie te zijn. Maar is het wel een goede zaak om kerncentrales langer open te houden omwille van die reden?
Kernenergie houdt op het eerste zicht veel voordelen in. Het voorziet alle mensen van voldoende elektriciteit. Ons energieverbruik is de laatste decennia erg gestegen. Zonder kernenergie zou dat niet mogelijk zijn, omdat de altenatieven tekortschieten. De fossiele brandstoffen zijn eindig. Groene energie is meestal het alternatief, omdat deze manier van energiewinning het meest milieuvriendelijk is. Maar het is geen gemakkelijke klus om dezelfde hoeveelheid energie die één kerncentrale genereert uit windmolens te halen. Daar zijn duizenden windmolens voor nodig, wat veel meer plaats in beslag neemt. Bovendien is er ook een praktische keerzijde aan de medaille: er zijn maar weinig mensen die een windmolen in hun achtertuin zouden willen. Windmolens maken niet alleen lawaai, ze verpesten ook het uitzicht en zijn zelfs gevaarlijk. 
Alles lijkt er dus op te wijzen dat er geen reden is om kerncentrales stil te leggen. Toch wegen de voordelen van kernenergie niet op tegen de nadelen ervan. Ten eerste is uranium  volop in de aardkorst aanwezig, maar het is erg belastend voor het milieu om deze grondstof te ontginnen en te verwerken. Ten tweede is de kans op een kernramp weliswaar zeer klein, maar ze bestaat zolang er kerncentrales bestaan. Dat is eigenlijk al voldoende om te stellen dat kerncentrales zo gauw mogelijk moeten verdwijnen. Eén ramp zou immers vergaande gevolgen hebben. Een heel gebied is op slag onbewoonbaar, de mensen die er woonden op het moment van de ramp sterven onmiddellijk of krijgen kanker, verschillende generaties zijn verwoest. Denk maar aan Doel: als daar iets misgaat zoals in 2011 in Fukushima, is heel België onbewoonbaar. Geen enkel systeem is onfeilbaar, daarom zal geen enkele rationeel denkende persoon durven garanderen dat er nooit nog een kernramp zal gebeuren. Maar dat is ten slotte niet het enige risico dat verbonden is met kernenergie. Zelfs als er nooit een ramp zou gebeuren met de kernreactoren zelf, is er nog altijd de delicate opslag van het radioactief afval. In België produceren de kerncentrales jaarlijks ongeveer 120 ton hoogradioactief afval, dat nog miljoenen jaren gevaarlijk radioactief blijft. De opslag is niet alleen duur, maar zorgt ook voor een niet zo fijne erfenis voor de komende generaties. Kernafval houdt een blijvend gevaar in, want de huidige opslag is niet definitief en er kunnen altijd lekken in komen.
Electrabel, het energiebedrijf dat haast een monopolie heeft in verschillende landen, zweert bij kernenergie. Dat is niet zo verbazingwekkend, want het maakt Electrabel schatrijk. Het merendeel van de energie die Electrabel levert, is kernenergie. Investeringen in groene energie zijn gering. Bovendien heeft Electrabel een twijfelachtige verzekering, die met haar 300 miljoen euro zeker niet voldoende zal zijn als er iets gebeurt met de kernreactoren. Een ongeval zou immers miljarden euro's kosten, los van het reusachtige menselijk leed dat erbij zal komen kijken.
Een bijkomstig, onvermijdelijk risico van kernenergie is dat hierdoor een verspreiding onstaat van kernwapens. Mensen produceren onder het mom van legale nucleaire programma's illegale kernwapens. Het spreekt voor zich dat dit geen toe te juichen evolutie in de mensheidsgeschiedenis is. Door technologische evolutie is ook de wapenproductie steeds verder geëvolueerd, hoe verder in de tijd, hoe dodelijker de wapens. Met een zwaard kon één persoon in een gevecht weliswaar een aantal vijanden doden, maar uiteindelijk is er altijd een mentale blokkering die optreedt als iemand te veel mensen gedood heeft. Verder was er het risico om zelf te sterven. Door de uitvinding van allerhande machinegeweren was de mentale blokkade verdwenen, en strijders konden veel meer vijanden doden op korte tijd. Maar nu, met de uitvinding van kernwapens, zijn zowel de mentale blokkade als het risico om zelf te sneuvelen terug, al is het op een veel indirectere manier. Om een natie van de kaart te vegen is het bij wijze van spreken voldoende om op een knopje te duwen. Toch is er die mentale blokkade omwille van de grootschalige gevolgen en het idee dat er ook onschuldige kinderen bij betrokken zijn. Het is niet zeker of deze blokkade bij iedere mens aanwezig is. Eén 'zieke' leider, zoals er in het verleden al genoeg zijn geweest, is voldoende. Wanneer een natie een atoomwapen tegen een andere natie gebruikt, bestaat er een grote kans dat de aangevallen natie, als dat ook een nucleaire mogendheid is, met dezelfde wapens zal terugstrijden. Door dit wederzijds risico gebeurt er meestal niets. Niemand wil een atoomaanval op zijn eigen land riskeren, juist omdat het zo'n desastreuze gevolgen heeft. Toch is er geen garantie dat het nooit zal gebeuren. En dan zou 'Wereldoorlog III' wel eens de laatste kunnen zijn.
Het is dus geen goed idee om kerncentrales langer open te houden. In de naïeve hoop dat het nog niet te laat is, zou Electrabel moeten inzien dat de definitieve sluiting van kerncentrales de enige manier is om ons eigen ras nog wat langer dan een aantal eeuwen te laten voortbestaan. De wetenschap is de laatste jaren ver gevorderd, maar focust niet altijd op wat er echt toe doet. Er is onderzoek naar de meest onbenullige zaken, terwijl wetenschappers die tijd beter zouden gebruiken om de toekomst van onze planeet te redden. Daarom moet de overheid de macht van de grote energieleveranciers afnemen, tegen het liberale principe van marktvrijheid in. De enige mogelijke maatregel is een strak afbouwplan van kernenergie, dat gepaard gaat met een zo snel mogelijke opbouw van productie van groene energie. Van dit plan mogen de betrokkenen niet afwijken, zelfs als dat betekent dat de bevolking aan welvaart moet inboeten. We zijn het de komende generaties verschuldigd. 
