De verdeling van de werkloosheiduitkeringen in België trekt vandaag de dag steeds vaker onze aandacht. Talloze discussies over het al dan niet beperken in de tijd van deze uitkeringen voeren het politiek debat. Ook afgelopen verkiezingen kwam deze verdeeldheid tussen de verschillende politieke partijen sterk aan het licht. Moeten werkloosheidsuitkeringen beperkt worden in de tijd? 
Het kan iedereen overkomen. Het bedrijf waar je werkt kondigt een collectief ontslag aan, wegens delokalisatie bijvoorbeeld, en je wordt werkloos. Plots heb je geen job en inkomen meer en ben je toch maar blij dat je in een land als België leeft, omdat je direct een werkloosheidsuitkering krijgt. Vanaf dat moment duiken er twee soorten werklozen op: mensen die meteen op zoek gaan naar een andere werkgever en mensen die voor een lange tijd genieten van de vrije tijd en hun uitkering. Deze laatste groep vormt op lange termijn een probleem, zeker als ze gepaste functies negeren. De oplossing? Het beperken in de tijd van werkloosheidsuitkeringen, want dat geeft de werkloze bevolking net dat duwtje in de rug om weer aan het werk te gaan. 
In België heeft 8% van de beroepsbevolking geen job en bedraagt de jeugdwerkloosheidsgraad net geen 20%. Toch leven deze werklozen in een solidaire maatschappij, als het op werkloosheidsuitkeringen aankomt. Als iemand eenmaal werkloos wordt, staat de financiële zekerheid al klaar. De maandelijkse uitkering stelt hen in staat om aan het dagelijkse leven deel te nemen, tot ze een nieuwe job hebben gevonden. Deze regeling die luie werklozen nog luier maakt, maakt een maatschappij niet welvarend. Bovendien gaat het welzijn van het individu ook achteruit. Mensen die een lange tijd thuis zitten, zijn zich niet meer aan het ontwikkelen. Een job uitoefenen stelt mensen in staat om met moeilijkheden om te gaan en probleemoplossend te werk te gaan. Wie werkt zal altijd bijleren, wie lange tijd niet werkt zal zijn vaardigheden stilaan verliezen. Als jonge werkloze is het dus belangrijk om actief op zoek te gaan naar werk, omdat een lange tijd geen werk hebben bijdraagt aan moeilijk werk vinden in de toekomst.     
Bovendien zijn er tal van langdurige werklozen die misbruik maken van werkloosheidsuitkeringen. We denken dan aan mensen die een gepaste job negeren, omdat ze het toch wel fijn vinden om thuis te zitten of omdat ze liever een andere functie willen vervullen in plaats van de aangeboden werkzaamheden. Een job aannnemen die niet de eerste keuze is, belet mensen niet om verder te blijven zoeken naar een functie die nog beter bij hen past. Maar waarom zouden mensen een job aannemen die ze niet optimaal vinden en ze toch weten dat ze een financiële zekerheid achter de hand hebben? De meerderheid van de bevolking is zich zeker bewust van het misbruik van de sociale zekerheid. Enkel een tijdslimiet op de uitkeringen verplicht mensen om zelf voor hun inkomen te zorgen. Wanneer werklozen een gepaste job negeren, verliezen ze dus hun werkeloosheidsuitkering.   
Deze uitsluitingsmaatregel is echter enkel effectief als werklozen goed begeleid worden. Deze uitspraak vinden we ook terug bij CD&V en N-VA. Zeggen dat werklozen geen financiële steun meer krijgen, als ze geen gepast werk aannemen, vereist een goede begeleiding van deze bevolkingsgroep. Als deze mensen terecht komen in een job die ze graag uitoefenen, zullen ze daar ook blijven werken. Investeren in een goede begeleiding bij het zoeken naar een functie, verlaagt de terugval naar werkloosheid. 
Bovendien is België ver verwijderd van de Europese werkgelegenheidsdoelstelling om tegen 2020 75% aan het werk te krijgen. Momenteel is 67,2% van de actieve bevolking aan het werk. Door eindeloos werkloosuitkeringen toe te kennen, zonder stimulatie om mensen aan het werk te krijgen, bereikt België deze doelstelling zeker niet. De financiële zekerheid weg laten vallen, verplicht werklozen voor hun eigen inkomsten te zorgen en zal de werkloosheid doen dalen. 
Wie de werkloosheidsgraad wil verminderen, zal dus actieve begeleiding van werklozen moeten combineren met schorsing van de uitkering indien ze een gepaste job weigeren. Om in 2020 de Europese doelstelling te behalen is er dus één boodschap: Beperk de werkloosheid in tijd door begeleiding, en bijgevolg dus ook de uitkeringen. 