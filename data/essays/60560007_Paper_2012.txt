Engelse invloed op de woordenschat van jongerentaal: een bedreiging voor het Nederlands?

“Dat was de hotste gast ever!” “De ramen zijn echt wel dirty.” “Namasté maatje, ik ga 'ns op zoek naar the love.” Deze zinnen werden uitgesproken door jongeren (van ongeveer 15 jaar) op de bus in Merksem. Volwassenen houden zich liever afzijdig van hun gesprek. Laat dat nu net de reden zijn waarom jongeren dit bijzondere taaltje onder elkaar gebruiken. Ze spreken deze speciale omgangstaal, namelijk jongerentaal of jeugdtaal, om zich te onderscheiden van volwassenen. Jongerentaal geeft hen een eigen identiteit, zoals ook kleren en muziekkeuze hun identiteit ondersteunen (Zijlmans Mieke, 2004, 1). 
Zoals de voorbeeldzinnen al aangeven, bevat de jongerentaal van tegenwoordig veel woorden uit andere talen. “Namasté” is bijvoorbeeld een groet in het Hindi (Namasté, Wikipedia, de vrije encyclopedie, z.j.), maar ook de Marokkaanse, Turkse, Griekse en Engelse invloed op jongerentaal is groot. Deze paper handelt vooral over het effect van het Engels op jongeren. Hoe komt het dat jongeren daar zo gevoelig voor zijn? Welk type woorden nemen ze het meest over en hoe gaan ze daar dan mee om? Ten slotte komt aan bod of het Engels via de jongerentaal een bedreiging vormt voor het Standaardnederlands of niet.

1.	Waarom nemen jongeren het Engels zo snel over?
Pubers zijn zeer onzeker en constant op zoek, niet alleen naar een levensdoel, maar ook naar een eigen identiteit (Bryant & Rockwell, 1994, 213-214). Dit proces noemt men in de sociologie 'identification' (Bandura Albert, 1969, 214). De ouders spelen een zeer belangrijke rol in het identificatieproces, want zij zijn rolmodellen voor hun kinderen. Vanaf dat het kind in de puberteit komt, staat het echter ook meer open voor invloeden van zijn omgeving, zoals televisiebeelden. Als iets “cool” is zullen jongeren dit snel overnemen. Ze praten er dan over met vrienden, die ook een zeer belangrijke rol hebben want zij bevestigen wat cool is en wat niet. En Engels praten is cool. Het geeft niet alleen een speciale “touch” aan het Nederlands, maar herinnert de sprekers ook aan de populaire Angelsaksische cultuur (Reinhild Vandekerckhove, 2009, 38).
1.1 De rol van de populaire Angelsaksische cultuur
Omdat de Engelsen en Amerikanen de bevrijding van de Tweede Wereldoorlog hadden gebracht, stond West-Europa zeer positief tegenover alles wat Engels was. 
 
“Na de oorlog werd the American way of life een voorbeeld voor de rest van de wereld; de overwinnaar Amerika droeg zijn cultuur (muziek, film, literatuur), zijn politieke en economische ideeën en zijn techniek ruimschoots uit. Engels groeide uit tot een wereldtaal met een hoge status.” 
(Van der Sijs, 2002, 273-274)

Het Engels is tegenwoordig dan ook overal aanwezig. De meeste films, muziek, internetsites, tv-programma’s, enz. zijn Engelstalig. Jongeren gebruiken deze media om zich te ontspannen en de tijd te doden (Stevens Frank, 2004, 6). De leefwereld van de jongeren wordt dus in sterke mate gekleurd door Engelse muziek, soaps, computergames en de sterk Engelstalige computer- en internetcultuur (Reinhild Vandekerckhove, 2009, 38).
	Omdat jongeren zeer vaak bezig zijn met Engelstalige media, leren ze ook veel Engelse woorden bij. Uit een onderzoek van An Kuppens (2007) blijkt dat Engelstalige televisieprogramma’s en films voor een grotere, actieve, Engelse woordenschatkennis zorgen. Hier wordt dieper op ingegaan in 1.1.1. Het beluisteren van Engelstalige muziek en het spelen van Engelse computerspellen blijken dan weer een positief effect te hebben op de moeilijkheidsgraad van die woorden (Kuppens An, 2007, 334). Muziek en games komen uitgebreider aan bod in 1.1.2.

1.1.1	Engelstalige televisieprogramma’s en films
Tv en films kijken is een zeer populair tijdverdrijf bij de jeugd (Frankenhuis S., van der Hagen S. & Smelik A., 2007, 75). De jongeren kijken op tv vooral naar muziekzenders zoals TMF (Frank Stevens, 2004, 14). Ze spiegelen zich aan hun (vooral Amerikaanse) idolen, en staan zo open voor Engelse invloeden. Soms nemen jongeren bewust “leuke” woorden over, maar nog groter is het onbewuste effect van de muziek. Die heeft, zoals eerder vermeld, een positief effect op de moeilijkheidsgraad van Engelse woorden (Kuppens An, 2007, 334).	Naast muziekzenders kijken jongeren op tv ook graag naar soaps en films. De populairste zijn van Amerikaanse herkomst. De meeste jongeren associëren Amerikaanse films immers met “sterk, mooi, snel, gemakkelijk, spannend, en duur” (Stevens Frank, 2004, 14). Door Engelstalige films te kijken, leren jongeren nieuwe Engelse woorden. Die worden ook actief gebruikt. Filmcitaten zijn zeer populair in hun gesprekken. Bijvoorbeeld de zin “Ik ben home alone.” verwijst naar de film Home Alone, waarin een jongetje alleen thuis achterblijft (Vandekerckhove Reinhild, 2010, 32).
1.1.2	Engelstalige muziek en computerspellen
Radio en muziek beluisteren is ook een favoriete bezigheid van jongeren (Stevens Frank, 2004, 11). Op radiozenders zoals Q-Music en MNM is het merendeel van de hits Engelstalig. Dezelfde tendens zie je op fuiven. Aangezien muziek sowieso al heel belangrijk is voor de identiteit van jongeren, oefenen de songteksten van de liedjes een grote invloed uit op hun Engelse woordenschatkennis. Daarbij komt ook nog dat jongeren over muziek praten met hun leeftijdsgenoten. Daardoor wordt de kennis van Engelse woordenschat actief gebruikt. 	Hetzelfde gebeurt ook bij gamers. Zij praten bijvoorbeeld over hoe moeilijk die boss uit dat level was. Omdat spellen meestal in het Engels ontwikkeld worden is het logisch dat de spelers de Engelse termen overnemen. Een soort spel waarbij de invloed van het Engels het duidelijkst is, is online gaming (Frankenhuis S., van der Hagen S. & Smelik A., 2007, 65). De jongeren spelen dan samen in communities en praten met elkaar via een chatbox. Dit is een kader op het computerscherm waarin de spelers boodschappen voor elkaar kunnen typen. Vaak kunnen spelers van over de hele wereld deelnemen in een spel (bijvoorbeeld in World of Warcraft). De taal die ze dan gebruiken is uiteraard het Engels, omdat dit voor iedereen het begrijpelijkst is. Het Engels is immers niet alleen in België en Nederland zo alomtegenwoordig. 
1.2	Social learning
De Angelsaksische cultuur domineert dus in grote mate onze samenleving. Dit zie je aan de media waarmee jongeren elke dag zoveel tijd doorbrengen. Er is echter één invloed die even groot of zelfs groter is dan de media in hun leefwereld, namelijk de mensen met wie ze die leefwereld delen. Jongeren gebruiken de media om erover te praten, om een band te scheppen. Het idee dat hun vrienden deze films ook gezien hebben of naar dezelfde muziek luisteren, geeft een gevoel van samenhorigheid. Dat is nu net waar de meeste jongeren nood aan hebben. Die drang naar samenhorigheid zorgt er ook voor dat jongeren elkaars Engelse taalgebruik zo snel overnemen. Jongeren doen alles om bij hun “groep” te horen. Het fenomeen waarbij mensen zich aanpassen aan hun sociale groep is algemeen bekend onder sociologen als 'social learning' (Bandura Albert, 1969, 217). Dit is ook van toepassing op jongeren. Zij passen zich aan aan hun sociale groep door dezelfde muzieksmaak, kledingstijl en dus ook hetzelfde taalgebruik te ontwikkelen als hun leeftijdsgenoten.
2.	Welke woorden worden ontleend?
Jongeren leren snel Engelse woorden bij door de Engelstalige media, die in onze maatschappij in overvloed aanwezig is. Ze worden hierbij beïnvloed door leeftijdsgenoten en stimuleren elkaar ook om die begrippen over te nemen. De woorden die ze overnemen kunnen ondergebracht worden in een aantal algemene categorieën. 
Zoals in 1.1 al duidelijk werd, nemen jongeren vooral Engelse begrippen over voor nieuwe zaken in hun leefomgeving. De woorden houden verband met soaps, films, muziek, internet en computerspellen. Enkele voorbeelden zijn gamen, zappen, rappen en chatten. Verder zijn jongeren steeds meer geneigd om Engelse woorden te gebruiken uit imago-overwegingen. Als je woorden zoals cool, relaxed en chill gebruikt ben je zelf cool, relaxed en chill (Dossiers, Verengelsing, Genootschap Onze Taal, z.j.).						Uit een onderzoek van An Kuppens (2006) naar Antwerpse jongerentaal blijkt dat 26% van de 1014 onderzochte jongerentaalwoorden bestaat uit vloekwoorden. Enkele Engelse voorbeelden hiervan zijn shit en fuck. De jongerentaal is ook rijk aan adjectieven en uitdrukkingen. Die worden gebruikt om hun voorkeur of afkeuring te laten blijken, zoals dat is de max en freaky, of zijn uitdrukkingen van verbazing en verontwaardiging, bijvoorbeeld oh my god en what the fuck. Verder komen er volgens An Kuppens ook veel woorden terug die verband houden met levensstijl, drugs, drank en seksualiteit. Ook vormen van Engelse begroetingen en afscheid, zoals greets, zijn in de Antwerpse jongerentaal terug te vinden (Kuppens & de Houwer, 2006, 8).									Uit het onderzoek van Liesbeth Gijsel (2000) naar jongerentaal in tijdschriften blijkt dat jongerentaal vooral bestaat uit ‘bekrachtigers’ en positief-kwalificerende adjectieven. De positief-kwalificerende adjectieven kwamen ook voor in het onderzoek van An Kuppens, onder ‘adjectieven om een voorkeur te laten blijken’. Liestbeth Gijsel geeft hierbij hot, cool, hip en trendy als voorbeelden. De ‘bekrachtigers’ bestaan uit graadaanduidende bijwoorden (extra, very) en versterkende prefixen (super, mega) (Gijsel Liesbeth, 2000, 84). 

3.	Wat gebeurt er met de ontleende woorden?
Jongeren springen creatief om met die overgenomen woorden. Ze integreren de begrippen in hun Nederlandse taaluitingen en soms veranderen ze de betekenis ervan. Dit wordt behandeld in 3.1. Tot slot komt aan bod hoe groot de kans dan is dat de (gewijzigde) ontleende woorden in de Nederlandse standaardtaal terechtkomen.
3.1	Creatieve integratie in het Nederlands
Jongeren ontlenen de Engelse woorden niet zonder meer. Ze maken de overgenomen begrippen iets van zichzelf, iets typisch voor Nederlandstalige jongeren. Een manier om de Engelse begrippen te integreren in hun moedertaal is door ze tussen te voegen in Nederlandse uitingen. De basistaal blijft het Nederlands (Vandekerckhove Reinhild, 2010, 32). Vaak vervangen de Engelse leenwoorden de Nederlandse woorden met dezelfde betekenis. Bijvoorbeeld “lekker boring” (lekker saai), of “ik draag die never” (ik draag die nooit). Het gebeurt ook dat jongeren de betekenis van Engelse woorden aanpassen of de woorden aanpassen aan Nederlandse grammatica. Voorbeelden hiervan zijn: levelen (slagen), een onliner (iemand die dagelijks meerdere uren op het internet surft) en spacy (mooi) (Daniëls Wim, 1995, 45-62). 
3.2	Kans van een Engels jongerenwoord op een plaats in het Standaardnederlands 
Als een Engels woord zich gemanifesteerd heeft in de jongerentaal, heeft het dan kans om door te dringen tot het Standaardnederlands? De kans lijkt klein, want jongerentaal is een taal die snel verandert. 										Volgens Wim Daniëls (1995) vernieuwt de jongerentaal zich om de vijf à tien jaar nagenoeg volledig (Daniëls Wim, 1995, 5). De populaire Engelse woorden van vandaag kunnen dus over vijf jaar weer helemaal “not done” zijn bij de jeugd. Het is dus niet vanzelfsprekend dat de Engelse leenwoorden uit de jongerentaal enige invloed zouden uitoefenen op de woordenschat van het Standaardnederlands.					Het is pas wanneer een nieuw woord door veel mensen (en door de pers) aanvaard wordt als 'juist gevormd en praktisch’, dat zo'n woord kans maakt om opgenomen te worden in het Nederlandse woordenboek. (B.W. Schippers, 1967, 107). Aangezien het grootste deel van de jongerentaal zo snel vernieuwt, hebben jongerenwoorden daar weinig kans toe. Toch komt het voor dat een woord door veel volwassenen overgenomen wordt, of dat een generatie een bepaald woord zo lang blijft gebruiken dat het ingeburgerd raakt. Dit was bijvoorbeeld het geval voor super (Gijsel Liesbeth, 2000, 84).

4.	Taalverrijking of taalverloedering?
Het Engels heeft invloed op de Nederlandse jongerentaal. Het is nu de vraag of het Engels op die manier een bedreiging vormt voor het Standaardnederlands. In paragraaf drie kwam dit al kort aan bod, maar deze kwestie wordt hier uitgebreider besproken.
4.1	Taalverrijking
Volgens sommige taalkundigen is het Engels geen bedreiging voor het Nederlands, maar verrijkt het onze moedertaal juist. Jongeren blijken net een zeer goede beheersing van het Nederlands nodig te hebben om zo creatief de buitenlandse woorden in Nederlandse uitingen te kunnen gebruiken. Dit verklaart René Appel, taalkundige en hoogleraar Nederlands als tweede taal. Hij waarschuwt dat jongerentaal niets te maken heeft met een geringe taalvaardigheid (geciteerd in: Zijlmans Mieke, 2004, 2).					Ook B.W. Schippers (1967) bevestigt dat goede kennis van het Nederlands een must is als je buitenlandse woorden wil integreren in het Nederlands. Een Engels woord is immers pas ingeburgerd als het aangepast is aan Nederlandse klanken en grammaticaregels (Schippers B.W., 1967, 103-104). Dit gebeurt geleidelijk aan en mensen zijn zich hier ook niet altijd van bewust. Enkele voorbeelden: werkwoorden als scoren en speechen zijn ingeburgerd, want ze zijn aangepast aan de Nederlandse vervoegingsregels. Filmen en flat zijn ingeburgerd omdat ze gecombineerd kunnen worden met Nederlandse voor- en achtervoegsels (verfilmen, flatje). 									Gerritsen M. en F. Jansen (2001) maken hierbij wel nog de belangrijke bedenking dat er uiteraard uitzonderingen op de regels zijn. Zo geven ze aan dat bijvoorbeeld ‘computer’ niet aangepast is aan de Nederlandse fonologie. De klankreeks in de tweede lettergreep komt in het Nederlands niet voor, maar desondanks is het woord wel in onze woordenschat ingeburgerd en neemt het nu een zeer belangrijke plaats in (Gerritsen M. & F. Jansen, 2001, 42).													Door Engelse woorden aan te passen en toe te voegen aan onze Nederlandse woordenschat zorgt het Engels voor een verrijking van het Nederlands.	
4.2	Taalverloedering
Er zijn echter ook taalkundigen die vrezen dat de Engelse invloed een bedreiging is voor het Nederlands. Sommigen zijn zelfs bang dat het Nederlands volledig zal verdwijnen onder invloed van het Engels. Zogenaamde taalzuiveraars doen er dan ook alles aan om Engelse leenwoorden te vervangen door 'purismen'. Dit zijn nieuwe, uitgevonden Nederlandse woorden ter vervanging van de Engelse (Schippers B.W., 1967, 105-106). Ze vinden dat je geen Engelse woorden moet gebruiken als het begrip ook met een Nederlands woord benoemd kan worden. Taalzuiveraars gebruiken bijvoorbeeld eerder “dwangvolgen” in plaats van “stalken” en “terugkoppeling” in plaats van “feedback” (Grezel Jan Erik, 2007, 52).
De meeste taalkundigen denken echter niet dat het Engels zo’n grote bedreiging is dat het het Nederlands volledig zal verdringen. Zij hebben dus een wat gematigdere visie, zoals B.W. Schippers (1967). Hij is ervan overtuigd dat het Engels het Nederlands niet zal overnemen, maar dat het wel een grote invloed zal uitoefenen op de woordenschat. Schippers vergelijkt de Engelse invloed met die van het Latijn. In een Nederlands woordenboek staan veel Romaanse woorden, zoals arresteren, centrum, pagina, regeren, ... (Lijst van Romaanse woorden in het Nederlands met een Germaans alternatief, Wikipedia, de vrije encyclopedie, z.j.), waarvan we nu niet meer beseffen welke oorsprong ze eigenlijk hebben. Over een vijftigtal jaren zullen ook aangepaste Engelse woorden in ons Nederlands woordenboek staan, waarvan we niet meer zullen beseffen dat ze oorspronkelijk uit het Engels komen (B.W. Schippers, 1967, 109-110).
Het Nederlands wordt beïnvloed door de Engelse woordenschat, maar het is voor discussie vatbaar of dit zo erg is. Sommigen, onder andere taalzuiveraars, vinden de Engelse invloed uiterst verwerpelijk. Anderen, zoals Schippers, zien de ontlening van Engelse woorden eerder als een natuurlijke evolutie van taal. 

5.	Conclusie
Het is een vaststaand feit dat het Engels een zeer grote invloed heeft op de jongerentaal. Doordat er zoveel zaken in hun leefwereld (zoals tv, computer, internet, muziek, …) Engelstalig zijn, nemen jongeren snel Engelse woorden over. Ze worden hierin aangemoedigd door hun leeftijdsgenoten. De ontleende woorden worden op een creatieve manier geïntegreerd in het Nederlands. Het komt voor dat een woord dan overgenomen wordt door volwassenen, of zo lang gebruikt wordt door een generatie jongeren dat het ingeburgerd raakt en algemeen aanvaard wordt in het Standaardnederlands.
Sommige taalkundigen vinden deze aanvaarding in het Standaardnederlands een taalverrijking. Andere taalkundigen, bijvoorbeeld taalzuiveraars, vinden de Engelse leenwoorden een bedreiging voor het Nederlands. Deze kwestie is voor discussie vatbaar. De jongeren zelf vinden de Engelse invloed niet nefast. Hun Nederlandse taalvaardigheid is immers zeer goed. Zij willen gewoon creatief zijn en hun identiteit van “jongere” bevestigen door een speciale omgangstaal te creëren die verschilt van het “deftige” Standaardnederlands.
