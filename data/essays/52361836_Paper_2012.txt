Inleiding

Anno 2012 veronderstelt men dat iedereen in de westerse wereld kan lezen en schrijven. Het is immers haast ondenkbaar om te kunnen functioneren in de maatschappij zonder lees- en schrijfvaardigheden. Iedereen heeft wel een vorm van schrift nodig om bijvoorbeeld rekeningen te betalen en kranten te lezen. Toch zijn er nog steeds mensen die niet voldoende kunnen lezen en schrijven om deel te kunnen nemen aan het maatschappelijk leven. Deze paper handelt over hen: de laaggeletterden. 

Ten eerste zal laaggeletterdheid - specifieker laaggeletterdheid in Vlaanderen - gesitueerd worden. Concreet betekent dit dat een gangbare definitie van het woord ‘geletterdheid’ wordt gegeven en vervolgens de verschillende groepen laaggeletterden behandeld worden. Ten tweede zullen de oorzaken van laaggeletterdheid aan bod komen. Hierna wordt de problematiek omtrent laaggeletterdheid besproken om ten slotte mogelijke oplossingen voor het probleem aan te brengen. 
 
1	Situering

Een nog steeds bestaand vooroordeel dat mensen vaak hebben, is dat laaggeletterdheid hetzelfde is als analfabetisme en dat analfabetisme enkel en alleen nog in de ontwikkelingslanden voorkomt. In de volgende paragrafen wordt dit beeld genuanceerd. 


1.1	  Wat is geletterdheid?

Het is moeilijk om een concrete definitie voor het begrip ‘geletterdheid’ aan te halen. Algemeen kan men stellen dat iemand geletterd is wanneer hij of zij de vaardigheid heeft “om gedrukte en geschreven informatie te gebruiken om te functioneren in de maatschappij, om persoonlijke doelstellingen te bereiken en de persoonlijke kennis en kunde te ontwikkelen” (Bohnenn et al. 2004: 9). De laatste twintig jaren is het begrip schijnbaar verbreed en gaat geletterdheid niet enkel en alleen meer om geschreven taal, maar ook om cijfers, grafieken, sociale vaardigheden, enz. 

Bovendien bestaan er drie types geletterdheid. Een eerste soort geletterdheid is prozageletterdheid. Prozageletterdheid is het kunnen verwerken van informatie uit doorlopende tekst. Een tweede type geletterdheid is documentgeletterdheid. Dit gaat om het kunnen verwerken van informatie uit beter gestructureerde ‘teksten’ zoals bijvoorbeeld gebruiksaanwijzingen en grafieken. Een laatste categorie van geletterdheid is kwantitatieve geletterdheid, waarbij het gaat om het kunnen werken met cijferkundig materiaal. Een voorbeeld hiervan is het kunnen invullen van een cheque (Bohnenn et al. 2004: 9).

Verder is het onmogelijk om een vaste grens tussen geletterden en ongeletterden te trekken. Er bestaat eerder een continuüm tussen de groepen, waarin geletterden en ongeletterden naar elkaar toegroeien.

Een laatste opmerking die gemaakt moet worden, is dat laaggeletterdheid niet helemaal hetzelfde is als analfabetisme. Een analfabeet is iemand die geheel niet kan lezen en schrijven. Een laaggeletterde kan best in staat zijn een tekst hardop te lezen, maar kan wel moeite hebben met diezelfde tekst te begrijpen.  


1.2	  Groepen laaggeletterden in Vlaanderen

Er zijn verschillende groepen laaggeletterden te onderscheiden in Vlaanderen, maar welke groepen zijn dit nu concreet? Allereerst kunnen enkel volwassenen laaggeletterd genoemd worden. Het is immers logisch dat schoolgaande kinderen nog de kans hebben om geletterdheid te verwerven. Binnen die groep laaggeletterde volwassenen zijn er twee groepen te onderscheiden, namelijk laaggeletterde autochtonen en allochtonen. In de volgende twee paragrafen zullen deze twee groepen besproken worden.


1.2.1	Autochtonen

De eerste groep die besproken wordt, is de groep autochtone laaggeletterden. Binnen deze groep laaggeletterden is er eveneens een verder onderscheid te maken. Er zijn zowel laaggeletterden die wel naar school zijn gegaan als laaggeletterden die niet of nauwelijks naar school zijn gegaan. 

Volwassenen die niet of nauwelijks naar school zijn geweest, zijn ongetwijfeld laaggeletterd te noemen. Dankzij de invoering van de leerplicht in 1914 is deze groep in België – en bijgevolg dus ook in Vlaanderen – echter zeer klein. Enkel oude mensen die slechts zes jaar basisonderwijs hebben gevolgd, kunnen hier bij horen. In feite is deze groep zo klein dat hij verwaarloosbaar is. 

Een belangrijkere groep is een groep volwassenen die wel naar school zijn gegaan, maar toch laaggeletterd zijn. Hier kunnen verschillende oorzaken voor zijn. Een eerste mogelijkheid is dat het om volwassenen met algemene leerproblemen of handicaps gaat (Bohnenn et al. 2004: 22). Zij hebben buitengewoon onderwijs gevolgd, maar dat blijkt niet voldoende om geletterdheid te verzekeren. Een tweede mogelijkheid is dat het om volwassenen gaat met specifieke lees- en schrijfproblemen, zoals bijvoorbeeld dyslexie (Bohnenn et al. 2004: 22). Hierbij moet wel opgemerkt worden dat niet iedere dyslecticus laaggeletterd is, omdat dyslexie voorkomt in verschillende gradaties. 


1.2.2	Allochtonen 

Een tweede groep laaggeletterden is de categorie laaggeletterde allochtonen. Allochtonen die Nederlands, Frans of Duits willen leren, hebben het vaak moeilijk met deze tweedetaalverwerving. Toch zullen zij, wanneer ze vloeiend kunnen lezen en schrijven in hun moedertaal, ook deze taal onder de knie krijgen. Deze groep allochtonen is dus niet permanent, maar tijdelijk laaggeletterd. 

Een tweede groep laaggeletterde allochtonen zijn de mensen die amper onderwijs hebben gevolgd in hun thuisland. Begin jaren tachtig kwam de problematiek voor het eerst aan het licht (Kurvers 1990: 65). Het bleek dat vele Marokkanen en Turken in hun thuisland geen of zeer weinig onderwijs hadden gevolgd. Natuurlijk geeft dit meteen een extra dimensie aan het alfabetiseringsproces. In welke taal moeten zij opgeleid worden: hun moedertaal of de tweede taal? De keuze zal voor elke situatie verschillend zijn, maar de voorkeur gaat uit naar de tweede taal om zo het inburgeringsproces in de hand te werken.  


2	Oorzaken van laaggeletterdheid 

Het spreekt voor zich dat de oorzaken van laaggeletterdheid in het onderwijs gezocht moeten worden. Wanneer iemand laaggeletterd is, wijst dat grotendeels op het falen van het onderwijs voor die bepaalde persoon. In 1985 werd er een onderzoek gedaan waaruit bleek dat veel laaggeletterden zich tijdens hun schooltijd gediscrimineerd voelden (Goffinet & Van Damme 1990: 32). Er was een soort van vicieuze cirkel ontstaan waarin de ‘slechte’ leerlingen op de vingers werden getikt voor hun fouten en de ‘goede’ leerlingen alle positieve aandacht kregen. Misschien was dit soort van discriminatie rond de jaren 1970 nog aan de orde, nu worden dit soort praktijken afgefloten. Toch is er nog steeds laaggeletterdheid. De reden hiervoor is dat laaggeletterden vaak een soort defensiemechanisme opzetten. Ze voelen zich minderwaardig ten opzichte van medestudenten en gedragen zich agressief om de aandacht van hun leerproblemen af te leiden. Eens dit conflict ontstaat, is het moeilijk voor een laaggeletterde om zich nog te herpakken (Goffinet & Van Damme 1190: 35). 

Hoewel onderwijs een oorzaak is van laaggeletterdheid, is het toch niet de voornaamste oorzaak ervan. De echte oorzaak is kansenongelijkheid. Mensen die in armoede leven, hebben minder kansen om voldoende financiële middelen te vinden voor het betalen van een degelijk onderwijs. Hierdoor blijven ze laaggeletterd en hebben ze een kleinere kans op werkzekerheid. 


3	Problemen met laaggeletterdheid 

Laaggeletterdheid veroorzaakt veel problemen voor het individu. Allereerst vinden laaggeletterden vaak moeilijk een hoog gewaardeerde job. Nagenoeg alle jobs vereisen tegenwoordig lees- en schrijfvaardigheden. Wanneer laaggeletterden dan toch een job vinden die bij hun past, zijn hun kansen op promotie zeer gering. Verder hebben laaggeletterden het moeilijk met participatie aan het culturele leven. De term ‘cultureel’ heeft hier niet enkel betrekking tot zaken zoals literatuur en schilderkunst, maar ook tot het sociale leven. In het sociale leven staat het communicatieproces centraal en het is nu net op dit punt dat het wel eens fout loopt voor laaggeletterden. Communicatie verloopt immers voornamelijk schriftelijk (Goffinet & Van Damme 1990: 53). Toch is misschien het grootste probleem voor het individu het gebrek aan zelfvertrouwen, veroorzaakt door laaggeletterdheid. Laaggeletterdheid is nog steeds een taboe. Het wordt vaak gezien als iets waaraan men zelf schuld heeft (Van Damme 1990: 6). Niets is minder waar, maar toch schamen laaggeletterden zich omdat ze laaggeletterdheid als individueel falen beschouwen. 


4	Oplossingen voor laaggeletterdheid 

Oplossingen voor het probleem moeten in het onderwijs gezocht worden, maar ook de regering moet een duidelijk beleid omtrent laaggeletterdheid hebben.


4.1   Onderwijs 

Laaggeletterdheid voorkomen is voornamelijk een taak voor het onderwijs. Leren lezen en schrijven is een proces dat kinderen doorlopen in het lager onderwijs. De algemene doelstelling van het lager onderwijs is dan ook de volgende: “De leerling moet op een zelfstandige en actieve wijze verschillende teksten kunnen verwerken” (Andries 1990: 22). De grootste groep leerlingen slaagt erin deze vaardigheid te verwerven. Voor een kleine groep loopt het echter fout. Exacte cijfers geven is moeilijk, aangezien laaggeletterdheid geen exacte grootheid is (Van Damme 1990: 5). Begin jaren ’90, lag het percentage van leerlingen die er niet in slaagden de algemene doelstelling te bereiken rond 10% (Andries 1990: 22). Een mogelijke oplossing zou een verandering van het schoolmodel zijn. Momenteel is het schoolmodel gebaseerd op een groep leerlingen van ongeveer dezelfde leeftijd, die allen les krijgen op dezelfde manier. Een beter systeem zou zijn om elke leerling individueel op te volgen en rekening te houden met de kenmerken van elk kind. Concreet houdt dit een individualisering van de leerdoelen in (Andries 1990: 23).  

De kans is klein dat deze verandering van schoolmodel er vlug zal komen, omdat leerlingen opdelen op basis van leeftijd een makkelijke verdeling is. Daarom stelt Andries ook alternatieven voor binnen het huidige onderwijssysteem. Mogelijke oplossingen zouden een schoolwerkplan en een handelingsplan zijn (Andries 1990: 24). Een schoolwerkplan is uniek voor elke school en bevat doelen en methodes van die school wat betreft organisatie en inhoud van het onderwijs. Een handelingsplan daarentegen vertrekt van de individuele leerling en baseert zich dus op de specifieke mogelijkheden en behoeften van de leerlingen. Op basis hiervan worden dan richtlijnen vastgelegd voor die leerlingen. 

Hoewel bovenstaande documenten een basis kunnen zijn voor veranderingen in het onderwijs, is het onderwijs niet de enige manier om pedagogische veranderingen en alfabetisering door te voeren. Onderwijs is immers niet in staat om alle problemen op de lossen. Van Damme duidt dit aan met de term ‘pedagogisch optimisme’ (Van Damme 1990: 5). Het feit dat sommige kinderen mislukken op school, is verbonden met kansenongelijkheid in het onderwijs. Die kansenongelijkheid in het onderwijs is dan weer het resultaat van “algemene kansenarmoede en maatschappelijke achterstelling en uitsluiting” (Van Damme 1990: 8). Het is dus niet enkel het onderwijs dat moet ingrijpen, maar ook de maatschappij zelf. De verantwoordelijkheid ligt met andere woorden bij de overheid. Onderwijs is een bevoegdheid van de Vlaamse en Franse Gemeenschap. In de volgende paragraven komen de evolutie van het beleid van de Vlaamse Gemeenschap en het huidige beleid aan bod.


4.2   Overheid

De overheid kan – en doet dit daadwerkelijk ook – helpen bij het zoeken naar oplossingen voor laaggeletterdheid. In de volgende twee paragrafen worden de geschiedenis van het Vlaamse beleid en het huidige Vlaamse beleid onder de loep genomen. 


4.2.1   Geschiedenis beleid 

Een beginnend beleid omtrent laaggeletterdheid kwam er slechts rond de jaren 1970. Het was immers pas rond 1970 dat private organisaties in de sfeer van het welzijnswerk of de volwassenenvorming de problematiek omtrent laaggeletterdheid ontdekten (Van Damme 1990: 5). De eerste onderzoeksresultaten waaruit bleek dat laaggeletterdheid een nog steeds actueel probleem was, kwamen uit Engeland, waarop België nogal honend reageerde. Laaggeletterdheid in een industrieland was voor België ondenkbaar. 

Toen bleek dat er echter ook in België nog een relatief grote groep laaggeletterden was, is er toch een alfabetiseringsbeweging op gang gekomen in Vlaanderen. Een groep vrijwilligers begon met het alfabetiseringswerk en groepeerde zich tot vzw Pilootproject Alfabetisering Vlaanderen (Goffinet & Van Damme 1990: 170). Deze vzw trok al vlug de aandacht van het Ministerie van Nederlandse Cultuur, dat besloot subsidies toe te kennen aan het project. Toch was er geenszins sprake van een globaal beleidsplan. Wel positief was dat deze vzw tot andere initiatieven leidde. Opmerkelijk is dat deze initiatieven vooral in de stad speelden en dat ze voortkwamen uit bestaande welzijns- en vormingsorganisaties (Goffinet & Van Damme 1990: 172). Hier is dus nog maar eens een bewijs dat laaggeletterdheid en sociale klasse samenhangen. 

Men kwam uiteindelijk al gauw tot de conclusie dat een reeks individuele projecten niet de ideale oplossing was. De wens tot coördinatie en samenwerking groeide (Goffinet & Van Damme 1990: 175). In 1980 werden er studiedagen rond het thema gehouden, met als resultaat dat er eindelijk een soort van gestructureerde samenhang kwam in het geheel. Het alfabetiseringswerk had een duidelijk doel gekregen, met inhoudelijke en methodische principes. Hierna ging het bergopwaarts. In 1990 was er het internationaal jaar van de alfabetisering waarin nog extra aandacht werd besteed aan de problematiek. 


4.2.2   Huidig beleid 

Het huidig beleid bouwt verder op het Strategisch Plan Geletterdheid Verhogen. Dit ‘plan’ was tussen 2005 en 2011 van kracht. Het Vlaams ministerie van Onderwijs en Vorming zorgde toen voor volgende zaken:

-	het detecteren van laaggeletterdheid in samenwerking met de VDAB (Scheys 2009: 7);
-	het overtuigen van bedrijven om diversiteit te creëren op de werkvloer door zich op kansengroepen zoals langdurige en laaggeschoolde werkzoekenden te richten (Scheys 2009: 10);
-	het transparant maken van onderwijs door duidelijke einddoelen vast te leggen het leertrajecten te certificeren (Scheys 2009: 17);
-	het samenwerken met welzijnswerkers om basiseducatie aan kansarme groepen te geven (Scheys 2009: 19);
-	het samenwerken van OCMW met lokale centra voor basiseducatie om de geletterdheid van de bevolking te verhogen (Scheys 2009: 20);
-	het financieren van basiseducatie en het toekennen van ICT-infrastructuur (Scheys 2009: 21). 

Daarnaast probeert Vlaanderen ook zogenaamde ‘nieuwkomers’ te helpen. Nieuwkomers moeten hoe dan ook een inburgeringscursus volgen. Toch blijkt dat dit vaak onvoldoende is om een voldoende geletterdheidsniveau te bereiken. Daarom delegeert het Vlaams ministerie van Onderwijs en Vorming bepaalde taken verder aan de gemeenten. Het is aan de gemeenten zelf om nieuwkomers de kans te bieden om Nederlands te leren (Bohnenn et al. 2004: 39). 

Uit bovenstaande punten blijkt dat Vlaanderen wel degelijk aandacht heeft voor het probleem omtrent laaggeletterdheid. De inspanningen die Vlaanderen maakt, passen binnen het kader van levenslang leren. Het gaat tenslotte om volwassenen die geletterdheid moeten verwerven. Uiteraard moeten ook kinderen geletterdheid verwerven, maar dit doen ze normaal gezien op school.  
Conclusie 

Het is incorrect om te denken dat laaggeletterdheid de wereld uit is. Naar schatting is één op de zeven Vlamingen laaggeletterd. Laaggeletterdheid is het niet goed kunnen functioneren in de maatschappij ten gevolge van een laag lees- en schrijfniveau. De maatschappij vereist steeds meer en meer schrijf-en leesvaardigheden, waardoor laaggeletterden het moeilijk krijgen. Bovendien bestaan er verschillende types geletterdheid: prozageletterdheid, documentgeletterdheid en kwantitatieve geletterdheid. Wanneer je echt wilt kunnen functioneren in de maatschappij, moet je deze drie vaardigheden onder de knie hebben. Mensen die dit niet hebben, zijn voornamelijk te vinden in een groep niet- of laaggeschoolde autochtonen en allochtonen en een groep mensen met specifieke leerproblemen. 

In deze paper werden achtereenvolgens de oorzaken, de problemen en mogelijke oplossingen behandeld. De oorzaken moeten gezocht worden in het onderwijs en in de maatschappij in het algemeen. Problemen zijn er vooral voor het individu zelf. Een laaggeletterde zal moeite hebben om werk te vinden en deel te nemen aan het culturele leven. Daarenboven hebben laaggeletterden vaak te kampen met vooroordelen. De slotsom van deze paper is dan ook dat enkel een goede alfabetiseringscampagne een oplossing voor het probleem kan vormen. Om dit te bekomen, is het noodzakelijk dat overheid en onderwijs samenwerken.

Persoonlijk ben ik van mening dat de maatschappij soms te hoge eisen stelt aan haar ‘deelnemers’. Het is per slot van rekening niet meer dan logisch dat er verschillen in taalvaardigheid tussen mensen bestaan. Toch is het een feit dat je tegenwoordig voor de simpelste taken een vorm van schrift nodig hebt. Geletterd zijn is dus echt wel een must. 
