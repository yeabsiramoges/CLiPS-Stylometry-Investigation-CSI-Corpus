Opgelet: mama en papa lezen mee
Tegenwoordig lijken kinderen hun uiterste best te doen om hun sms'jes voor hun ouders verborgen te houden. En dat recht hebben ze. Vanuit de privacywetgeving is het niet toegelaten in de gsm van iemand anders rond te neuzen. Maar soms kan dit alsnog verantwoord worden. Ouders hebben daarom van de wet de toelating gekregen om bij oprechte ongerustheid occasioneel de berichten van hun kinderen in te kijken. 
Lang leve de privacy
Eén van de stokpaardjes van de contemporaine samenleving is het recht op privacy. Dit recht hebben onze voorouders verworven en wordt door jongeren vandaag de dag hartelijk omarmd. Deze jongeren leven in een wereld waarin snelle communicatie centraal staat. Hun ochtendroutine gaat gepaard met de oplichtende gsm bij het ontvangen van enkele berichten van vrienden over hoe hun nachtrust geweest is en wat ze willen aantrekken. Toch gaat het vaak verder dan deze banale trivialiteit. Kinderen voelen zich veiliger achter een scherm. Dat scherm fungeert als een soort hulpmiddel waardoor ze zich beter kunnen uitdrukken. Via tekstbericht delen mensen vaak zeer persoonlijke facetten over zichzelf. Je kan zo de tijd nemen om na te denken over wat je wil delen of wil reageren. Bovendien verschaft het je de mogelijkheid gesprekken met mensen te hebben die niet in je nabije omgeving te vinden zijn. Een implicatie van deze mogelijkheid is het feit dat deze conversaties 'tastbaar' zijn. In tegenstelling tot een persoonlijk gesprek dat alleen verder leeft in de gedachten van de gesprekspartners, kan een conversatie per bericht oneindig keer herlezen worden. Dit niet enkel door de gesprekspartners zelf, maar ook door derden. De privacywetgeving is hier dan ook van cruciaal belang. 
Ilse De Block, directeur van de Opvoedingslijn, pleit voor een uitzondering op deze wet. Akkoord, sms'jes zijn in eerste instantie privé. In bepaalde gevallen zou het echter voor ouders of voogden toch mogelijk moeten zijn inzicht te verkrijgen in deze gesprekken. Wanneer verantwoordelijken oprecht ongerust zijn over de mentale en/of fysieke toestand van hun kind, moeten zij de mogelijkheid krijgen om diens persoonlijke berichtgeving in te kijken. 
Alternatieve uitweg
Een belanrgijke kanttekening hierbij is de vertrouwenskwestie tussen ouder en kind. Het is niet zozeer omdat het door de wet gelegitimeerd is, dat het kind zijn rondsnuffelende ouder zal appreciëren en aanvaarden. Een vertrouwensprobleem kan de band tussen de twee beduidend schaden. Bovendien is het steeds beter om eerst andere mogelijkheden te overwegen. Als ouder kan je bijvoorbeeld in dialoog gaan met je kind. In een vertrouwde omgeving kan je rustig samenzitten en voorzichtig het onderwerp in kwestie vernoemen. Je mag je kind niet het gevoel geven dat hij of zijn wordt uitgehoord of wordt beoordeeld. De kans is dan ook groot dat je geen antwoorden zal verkrijgen. Belangrijk is dat de beweegredenen van ouders steeds ondersteund worden door bezorgdheid en niet door nieuwsgierigheid. 
Persoonlijke keuze
Privacy is uiterst belangrijk in onze samenleving. Privacywetgeving is daarom ook uiterst belangrijk. Maar een uitzondering op deze wetgeving is dat misschien ook. Zolang ouders de mogelijkheid tot het lezen van de sms'jes van hun kinderen niet uitbuiten, kan deze wet een positieve invloed hebben. Desalniettemin gaat het nog steeds om een vertrouwensband en dat moet voorzichtig worden aangepakt, waar de privacywetgeving niet voor instaat. De wet is er. Ouders moeten nu zelf de keuze maken of ze wensen van deze wet gebruik te maken of niet. 