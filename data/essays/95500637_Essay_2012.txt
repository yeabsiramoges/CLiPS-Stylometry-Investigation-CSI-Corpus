Met iedereen op elk ogenblik verbonden: grenzen en uitdagingen van moderne communicatiemiddelen
De laatste tien jaar was er een enorme toename op te merken aan het gebruik van moderne communicatiemiddelen. Zelf ben ik nog maar negentien jaar en toch kan ik reeds getuigen van zowel een leven vóór gsm's als een leven erna. Een handig spulletje is het wel, de gsm. Slordig als ik ben, kan ik anderen altijd even contacteren om me uit de nood de helpen. Komt er iemand niet opdagen op de afspraak? Ik zal hem even bellen! Als ik mijn leeftijdsgenoten over de gsm aanspreek, hebben ze ook zeer lovende commentaar. Toch ben ik ervan overtuigd dat vrijwel alle voordelen nadelen met zich meebrengen. Dat geldt dus ook voor de gsm.

'Proximus brengt mensen dichterbij'. De idee klinkt erg aanlokkelijk: 24 uur op 24 uur kan ik met één druk op de knop mijn beste vriend 'dichtbij me' hebben. Maar misschien is dit slechts een illusie. Vele eenzame mensen op leeftijd zullen namelijk door dezelfde gedachte over de streep getrokken worden, maar zodra ze dan uiteindelijk die gsm hebben, valt het toch tegen. En dat geldt voor iedereen. Immers, wanneer ik die vriend dan opbel word ik er juist op attent gemaakt dat hij niét in de buurt is. Vervolgens voel ik de wereld aan als een belemmering, want ik kan niet naar hem toe. Vroeger had men die problemen niet. Toen waren mensen verplicht om hun vrienden in hun eigen dorp te zoeken, aangezien men kennissen van 'verderop' niet elke dag kón opbellen. Dan verwaterden die vriendschappen dus vaak. Toegegeven, dat is een jammere zaak. Maar mensen wisten toen niet beter en ze waren zich ervan bewust dat er ook zeer aangename mensen in hun directe omgeving woonden. Zo deden kinderen die het ouderlijk nest verlaatten ook meer moeite om zo dicht mogelijk bij hun ouders te wonen. Het motto 'beter een goede buur dan een verre vriend' past men dus steeds minder toe.

Bij reclame voor gsm-abonnementen zie ik gelukkige jongeren die zich volledig uitleven in de uitgestrekte natuur. Ooit konden ze zelfs vliegen. Ze geven me de indruk dat zij, met hun Proximus- of Mobistarabonnement, de ultieme vrijheid beleven. Andere reclamemakers kiezen ervoor me te werven op een relatief bescheiden manier: een gelukkige huisvader zit in een zomerse tuin terwijl hij aan het surfen is op het net. Maar ja hoor, hij kan zijn draagbare computer óveral meenemen! Weer wordt er ingespeeld op mijn verlangen naar vrijheid. Die reclamemakers weten immers maar al te goed dat rijke mensen uit de 21e eeuw echt snakken naar een time out. Dan denk ik wel even bij mezelf: hoe kan je in Ierland nu gaan duiken met een labtop in je zwembroek? Of hoe kan je gaan trekken door de bossen met een gsm die voortdurend rinkelt? De lezer zal het met me eens zijn dat dat geen echte vrijheid is. De reclamemakers beloven ons dus vrijheid, maar zadelen ons juist met een nieuwe verplichting op. Ikzelf kan mijn gsm dan ook niet lang alleen laten of mensen hebben me weer beladen met nieuwe berichtjes. Zo hebben mijn ouders me de goede gewoonte aangeleerd om eerst mijn huiswerk te maken, dan te ontspannen. De ervaring leerde me dat als ik dat niet doe, ik ook veel slechter slaap. Ik ben dan ook zeer blij met de vrijheid die ik heb om die keuze te maken. Jammer genoeg hielden mijn klasgenootjes daar altijd weinig rekening mee. Om tien uur 's avonds kreeg ik dikwijls nog telefoontjes met vragen over de leerstof.

Ten derde leren gsm's ons oppervlakkig en impulsief gedrag aan. 'We moeten nog eens afspreken, he?' is een zin die je elke week een aantal keer hoort. 'Ik laat nog wel iets weten', zegt men dan. Meestal komt het dan ook meer op een afspraak. Mensen worden dus lui. 'Gaan we morgen uit?', stuurt een vriendin. Maar dan zit je die bewuste avond vrolijk en wel op je fiets en krijg je opeens het bericht dat ze toch niet komt en dan mag je weer naar huis toe gaan. Toegegeven, het is in zekere zin wel een vrijheid dat je altijd afspraken af kan zeggen, maar dit doen is in principe niet zo vriendelijk tegenover de andere persoon. Bovendien vergeten mensen dan ook dat die date wel eens heel leuk geweest had kunnen zijn!

Begrijpelijk is het ook dat de maatschappij ons nu opdringt ook een gsm te kopen én bereikbaar te zijn. Is dat niet zo, dan heb je pech gehad. Dat is dus weer een belemmering op onze vrijheid. Als ik telefoontjes met vragen over de leerstof niet beantwoordde, dan kreeg ik vaak het verwijt 'Als je een gsm hebt, moet je wel bereikbaar zijn!' naar mijn hoofd geslingerd. En dan denk ik bij mezelf dat als ik geen gsm had gehad, mensen ook maar weinig rekening met me zouden houden. Vrijdagavond na school vroegen vriendinnen me wel eens om iets te gaan drinken. Ik had vaak mijn gsm niet bij me en dit had tot gevolg dat ik mijn ouders niet kon verwittigen en dus wél naar huis moest. Indien ik dus helemaal geen gsm had, kon ik me nooit eens ontspannen na school. Mensen denken dat een leven zonder gsm compleet onmogelijk is. Wel zijn ze vergeten dat men het vroeger ook zonder deed. Waarom de aula uitspurten als de les gedaan is als je ook even op je vrienden kan wachten? Daarbij, af en toe alleen zijn om eens rustig na te denken is echt geen schande.

Het begrip vrijheid blijkt zeer paradoxaal. Een gsm heeft een heleboel voordelen, maar als we ons te veel op dit handige toestelletje gaan focussen, raken we alleen maar meer gestresseerd. Het is daarom belangrijk dat je er af en toe bij stil staat waar je mee bezig bent. Besef dat er ooit een tijdperk was zonder dat ding en dat je in geen geval het recht hebt mensen te verwijten hun gsm niet 'behoorlijk' te gebruiken. Praat erover met anderen, vraag hoe zij tegenover een gsm staan. Dit kan een heleboel misverstanden, frustraties en misschien zelfs ruzies vermijden.








