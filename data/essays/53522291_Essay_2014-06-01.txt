Vrouwen aan de top!

In België is het aandeel van vrouwen in raden van bestuur gering. Een kleine 5,8% is van het vrouwelijke geslacht. In Nederland is dit zelfs nog minder, waar de top van de administratie honderd procent man is. Dit staat in schril contrast met Scandinavische landen als Noorwegen, Zweden en Finland waar gemiddeld veel meer vrouwen de macht in handen hebben. Daarnaast gaat de economie in deze landen lang niet slecht. Wat maakt het dat vrouwen aan de top schijnbaar een goede invloed hebben op de economie?  Wellicht kunnen quota meer vrouwen aan de top brengen.

Om de invloed van vrouwen aan de top te onderzoeken, vergelijkt McKinsey 89 verschillende grote Europese bedrijven. Om tot een goede vergelijking te komen, is er gekeken naar directies met vrouwen en mannen. Uit het onderzoek is naar voren gekomen dat vrouwen uiteindelijk voor een betere concurrentiepositie zorgen van het bedrijf. Meer vrouwen aan de top zorgen namelijk voor meer return on investment, en kunnen zo een positieve invloed hebben op de economie.

Een systeem zoals in Scandinavië invoeren in bijvoorbeeld België gaat niet zomaar. Het kan dan wel succesvol zijn in Scandinavische landen, maar daar heerst ook een hele andere cultuur. Het model van Geert Hofstede geeft aan dat Scandinavische landen meer feminiem zijn en een lagere onzekerheidsvermijding hebben dan België. België is daarentegen erg masculien en heeft een hoge onzekerheidsvermijding. Dit wil zeggen dat het bedrijfsleven competitief is, maar dat er weinig risico's genomen worden. Daartegenover staat dat vrouwen de concurrentiepositie van een bedrijf verbeteren, wat weer competitiviteit oproept. Dit past wel weer goed bij de Belgische cultuur, wat dus een model als het Scandinaviëmodel weer aantrekkelijk maakt.

Het blijkt dus dat vrouwen een positieve invloed hebben op de concurrentiepositie van een bedrijf, wat de operationele status van een bedrijf verbeterd. Maar hoe kunnen vrouwen aangemoedigd worden om verder te groeien binnen een bedrijf en aan de top van het bedrijfsleven komen? De concurrentie met mannen is hard, die van nature toch al competitiever ingesteld zijn. Wellicht kunnen quota hier verandering in brengen. Quota kunnen gezien worden als positieve discriminatie, maar het zal uiteindelijk de economie van het land ten goede komen.

Ook Belgische economische topvrouwen zijn voor quota blijkt uit onderzoek. Dit kan een oplossing zijn om de groei van vrouwen aan de top van het bedrijfsleven te stimuleren. Door quota in te voeren zullen vrouwen gestimuleerd worden verder door te groeien in een bedrijf. Hierdoor kunnen vrouwen zich beter concentreren op het welzijn van een bedrijf en de organisatie ervan, wat uiteindelijk via verbeterende concurrentie en hogere return on investment kan leiden tot een betere en stabielere economie.

Alles samenvattend zouden quota vrouwen stimuleren om verder door te groeien binnen een bedrijf. Kijk naar het Scandinaviëmodel, waar over het algemeen veel vrouwen aan de top staan en waar de economie goed loopt. Er mogen dan wel grote cultuurverschillen bestaan tussen Scandinavische landen en België, maar dit zou geen reden mogen zijn om vrouwen te weerhouden tot de top van het bedrijfsleven door te dringen. Dit kan alleen maar goede gevolgen hebben voor de economie. Vrouwen aan de top!