werkloosheidsuitkeringen beperken in de tijd?
In België zijn 4.524.00 wonende personen aan het werk, gelijk aan 67,2% van de 20- tot 64-jarigen. Vanuit Europa is de doelstelling om tegen 2020 75% van de 20- tot 64-jarigen aan het werk te krijgen, maar daar komt België lang niet aan. Een oplossing die genoemd wordt is de werkloosheidsuitkeringen beperken, maar niet iedereen deelt die mening. Kordaat zijn of net het omgekeerde?
Een beeld dat vaak ontstaat over werklozen is dat ze lui in hun zetel liggen, naar de televisie kijken en leven van geld waar andere burgers voor hebben gewerkt. Dit is een stereotiep beeld, en klopt meestal niet; werklozen gaan actief op zoek naar een job, maar vinden die vaak niet. Ook het idee dat enkel mensen uit de lage sociale klasse werkloos zijn is een foutief beeld; er zijn veel hoogopgeleiden die geen job vinden, net omdat ze zoveel diploma's hebben, maar ervaring missen. Dat mensen die een uitkering krijgen profiteurs zijn, is een vooroordeel dat moet ontkracht worden. 
rechts versus links
Een aantal weken geleden waren het verkiezingen. De kiezer werd overspoeld met informatie: affiches langs de weg, partijprogramma's in de brievenbus, debatten op televisie, interviews in kranten en tijdschriften ... Eén van de punten waarop de politici duidelijk van mening verschillen is de beperking van werkloosheidsuitkeringen; daar werd fel over gedebatteerd. 
Rechts is duidelijk: Open VLD, N-VA en Vlaams Belang willen geen eeuwige werkloosheidsuitkering. De ene is al wat extremer dan de ander, maar ze denken allemaal hetzelfde; wie niets bijdraagt ontvangt ook niets. Hun voorstel is om de werkloosheidsuitkering na een bepaalde tijd stop te zetten, zodat de werkloze wel een job moet zoeken als hij nog een inkomst wil hebben. Het systeem dat ze voorstellen is een systeem van afstraffen. Daar komt een probleem bij kijken: door afstraffen demotiveer je werkozen om een job te zoeken, en zo zakken ze nog verder weg in armoede.
Links gaat hiermee helemaal de andere kant op. Ook hier is de ene extremer dan de andere; SP.A wil de uitkeringen niet beperken, maar vindt wel dat een werkloze die werk weigert geschorst moet worden. Groen wil dan weer helemaal geen beperking. Beide partijen zijn voor een welvaartsvaste uitkering. Links gaat hierbij voor een beloningssysteem; zij willen de werkloze motiveren om een job te zoeken en ondertussen een bepaald bedrag uitkeren. Zo verliest de werkloze de moed niet, zakt hij niet verder in armoede weg en nemen ze het op voor de zwakkere in de samenleving.
Afstraffen of belonen? 
Het probleem bij het negatief benaderingssysteem van de rechtse partijen is dat ze de rijken, die iets bijdragen aan de samenleving, minder laten betalen en de armen, die niets kunnen bijdragen, afstraffen juist omdat ze niets bijdragen. In dit systeem hechten politici alleen belang aan de rijken in de samenleving. Zo wordt de kloof tussen arm en rijk groter, en creëer je een nog grotere afstand tussen beide groepen. Solidariteit is een belangrijk punt in een samenleving; iedereen moet water bij zijn wijn doen, anders valt er niet samen te leven. De rijken moeten een deeltje van hun inkomsten afstaan voor de sociale zekerheid, om zo de werklozen te ondersteunen. Veel mensen beseffen het niet, maar de bovenste laag van de bevolking in België heeft samen evenveel geld als de middenklasse en de lage klasse tezamen, en de lage klasse is armer dan vele mensen denken. Een termijn plakken op de werkloosheidsuitkering zou alleen maar nefaste gevolgen hebben voor die lage klasse.
gebruik maken is niet gelijk aan misbruiken
Uit onderzoek blijkt dat 74% van de bevolking akkoord ging met de stelling dat "misbruiken de sociale zekerheid bedreigen". Is gebruik maken van de sociale zekerheid dan per definitie misbruik maken? Nee, want werklozen die een uitkering krijgen maken geen misbruik van de sociale zekerheid: ze hebben er recht op. 
De werkloosheidsuitkering beperken zou meer leiden tot het invullen van het stereotiepe beeld over een werkloze dan tot het actief zoeken naar een job: afstraffen leidt tot demotivatie en gedemotiveerd zijn leidt tot luiheid. De kloof tussen arm en rijk groter maken of proberen werken aan een samenleving zonder armoede: de keuzemogelijkheden zijn duidelijk. 