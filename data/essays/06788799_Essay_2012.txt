Reclame: vriend of vijand? 

Woensdagavond ontving ik een sms-bericht van een vriendin, waarin ze me vertelde dat één van mijn lievelingsfilms die avond op tv werd uitgezonden. Ik stuurde meteen een berichtje terug. Wat dacht ze wel? Ik zou toch zeker niet op Vijftv naar die film kijken? Ik zou me mateloos ergeren aan de reclameblokken die om de zoveel tijd mijn filmervaring verpesten. Ik kon me al levendig voorstellen dat er wel weer net een pauze ingelast zou worden op een cruciaal moment in het verhaal. Nee, dan bekijk ik mijn favoriete films liever op dvd. Je kan zelf kiezen waar en wanneer je de film wilt bekijken en je avondje voor de buis wordt tenminste niet de godganse tijd onderbroken door boodschappen van algemeen en vooral commercieel nut. 

Het moet wel gezegd worden dat enkel de commerciële zenders tijdens de programma's onderbrekingen inlassen met reclameboodschappen. Op Eén of Canvas is er enkel tijd voor reclame tussen de uitzendingen door. Het perfecte moment om even de benen te strekken, lijkt me. Toch heb ik mezelf er al op betrapt dat ik tijdens het kijken naar een film op de openbare omroep, zit te smachten naar een blokje reclame. Anderhalf uur kan plots een week lijken wanneer je dringend naar het toilet moet. Een compromis tussen het reclamebeleid van de openbare omroep en de commerciële televisiezenders, lijkt mij perfect. Een gulden middenweg, zowaar. 

Het lijkt me echter onmogelijk om een goede oplossing te vinden, waarmee iedereen tevreden kan zijn. De zenders moeten immers niet enkel rekening houden met hun kijkers. Ze moeten ook opletten dat ze zelf niet op de fles gaan. Want dat is tenslotte de reden waarom er reclame wordt uitgezonden: de inkomsten die deze klantenwervende boodschappen de zenders opleveren. Trouwe VTM-kijkers zouden dan misschien blij zijn met wat minder reclame maar ze zouden niet willen dat hun favoriete kanaal moet besparen op nieuwe programma's of - God verhoede het - verdwijnt. Nee, dan nemen ze de reclame er waarschijnlijk maar al te graag bij. 

En zijn we zo eigenlijk niet allemaal? We irriteren ons met zijn allen aan die bizarre hoeveelheid reclame maar tegelijkertijd wilt niemand zijn of haar favoriete programma opgeven. De storm van protest die volgde op de persmededeling dat de Vrt de komende jaren fors zal moeten besparen, bewijst dat maar eens te meer. Misschien zou de openbare omroep helemaal niet moeten besparen als ze maar wat meer reclame zouden uitzenden. Maar dat past natuurlijk niet bij het serieuzere karakter van de nationale televisie. Het is wikken en wegen in de televisiewereld. Een constante keuze tussen de commercialisering en het volgen van een eigen weg. Een keuze tussen winst en verlies. 

Laten we even vergeten dat de reclameblokken onze favoriete films en series schaamteloos in hapklare stukken breken en ons even concentreren op de reclame zelf. Blijkbaar storen we ons vooral aan de hoeveelheid reclame die tijdens een gezellig avondje televisiekijken op ons afkomt. En die hoeveelheid lijkt met de jaren telkens maar groter te worden. Alsof de televisiekijker van nu veel meer gestimuleerd moet worden om bepaalde producten te kopen. 

Of misschien zijn er wel gewoon veel meer nieuwe producten. Dat zou best wel eens kunnen kloppen. Ik herinner me wel dat er vroeger af en toe een nieuwe soort chips werd gelanceerd, maar dan wel slecht één keer per jaar. Niet om de maand zoals het er tegenwoordig aan toe lijkt te gaan. Om nog maar te zwijgen van de 'limited editions' die tegenwoordig zo gewild zijn. Volgens de reclame is ons leven niet compleet zonder hetzelfde product in tien verschillende uitvoeringen. Onder het motto "verzamel ze allemaal" worden we opgeleid tot gediplomeerde hamsteraars. En over elke nieuw product of vernieuwde versie ervan, moeten iedere dag duizenden mensen geïnformeerd worden. En dat informeren gebeurt natuurlijk via reclamespots.

Wat mij persoonlijk nog het meeste stoort is de inhoud van de reclamespots. Dezelfde clichés worden keer op keer gerecycleerd. Een nieuwe soort wasmiddel wast altijd weer witter dan de eerdere varianten. En de vaat was nog nooit zo glanzend als met de nieuwe vaatwastablet. Je tanden worden met elke nieuwe tandpasta witter en babybilletjes worden droger met elke nieuwe soort pampers. Als we de reclame mogen geloven zit schoonheid niet vanbinnen maar in een potje en iedereen is aantrekkelijk, zolang je maar de juiste deodorant gebruikt. Mijn persoonlijke favoriet is Coca Cola. Wie gewone Cola Classic drinkt, wordt gelukkig. Cola Light is 'het' drankje voor zelfbewuste, stoere en tegelijkertijd elegante vrouwen. Mannen veranderen dan weer in onweerstaanbare übermacho's en worden omringd door waanzinnig mooie vrouwen, na het drinken van Cola Zero. Hoezo, reclame is stereotiep?

Reclamespots zijn ook absurd vrolijk en kleurrijk. Alle personages lopen rond op roze wolkjes. Behalve natuurlijk de arme stakkerds die het nieuwe product nog niet ontdekt hebben. De meest kleurrijke spots zijn die voor producten die vooral voor kinderen belangrijk zijn. De reclamespots voor cornflakes, frisdranken, snoep en speelgoed dompelen je onder in een zeemzoete toverwereld. In die wereld kunnen bijen dansen en zingen als popsterren en veranderen kinderen in superhelden. Deze dingen kunnen natuurlijk wel alleen gebeuren wanneer de bijen de juiste cornflakes hebben gegeten en de kinderen net hetzelfde speelgoed hebben als in de spot. 

Maar ach, reclame heeft ook zijn charmes. Als kind was ik gek op reclame en ik stond dan ook vaak mee te zingen en te dansen voor de tv. En ook nu nog kan ik dagen rondlopen met een pakkende jingle in mijn hoofd. Ook bij vrienden hoor ik vaak dat ze toch wel opletten tijdens de reclame. Niet alleen om nieuwe producten te leren kennen, maar vooral voor de grapjes die erin verwerkt zitten. Soms groeien zulke tv-spots zelfs uit tot een ware hype. Denk maar aan de legendarische zin 'no koffiekoeken for you' uit de Belgacom-reclame.

Reclame heeft kortom voor- en nadelen. Een reclameblok tijdens een film is best welkom wanneer we dringend toe zijn aan een versnapering of een toiletbezoek. Wanneer we echter volledig opgaan in het verhaal van een van onze favoriete series of films, is een onderbreking simpelweg vervelend. Tegelijkertijd moeten we natuurlijk wel beseffen dat de zenders de inkomsten die aan de reclame verbonden zijn, broodnodig hebben. En oké, de reclamespots zijn vaak erg stereotiep en draaien vooral rond clichés, maar ze bieden ons ook een beetje afleiding en amusement. En bedenk eens: hoe zouden we in godsnaam een keuze kunnen maken tussen die duizenden producten in de supermarkt, als er geen reclame zou bestaan?






