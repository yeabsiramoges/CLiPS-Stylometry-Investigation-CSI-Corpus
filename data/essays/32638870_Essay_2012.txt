Gezonder leven, dus beter leven?
Een gezonde geest in een gezond lichaam

"Een gezonde geest in een gezond lichaam" was de goede raad die onze voorouders ons nalieten. Ontelbare beschavingen leefden volgens dit principe, maar nu lijken we een breekpunt bereikt te hebben. Op wereldwijde schaal sporten we minder,  eten we ongezonder en worden we dikker. Nu de gevolgen steeds frequenter zichtbaar worden  rijst de vraag: "Is dit een probleem?". Hoewel velen relativeren, hebben we ongetwijfeld te maken met een katastrofe. Gezond leven is simpelweg beter leven omdat onze levensstijl  gepaard gaat met de toestand van onze geest, de kans op ziekte verkleint of vergroot en de nieuwe levensstijl duidt op gemakzucht en een gebrek aan discipline. 
Een eerste belangrijk punt is dat de toestand van ons lichaam gepaard gaat met die van onze geest. Hoewel deze kennis oud is als de mensheid zelf, lijken we plots besloten te hebben dat ze niet langer van kracht is. De uitspraak "een gezonde geest in een gezond lichaam" bevat echter een sterke kern van waarheid. Onze geest en ons lichaam staan in rechtstreeks verband met elkaar en verwaarlozing van het ene, heeft verloedering van het andere tot gevolg. Een mens die ongezond leeft verwaarloost dus simultaan met zijn lichaam, ook zijn geest. Dit heeft te maken met dat mensen die ongezond leven hun tijd vaak in 'leegte' doorbrengen. Waar anders is het beter om je dagelijkse portie snoepgoed en vet te verorberen dan voor de tv of voor een computerscherm? Wanneer een persoon zijn tijd te vaak op deze wijze doorbrengt, krijgt de geest als het ware met een tekort aan oefening te kampen. Beter kan een persoon eventjes gaan joggen of een boek ter hand nemen en daarmee zijn geest actief benutten. Een ongezond leven leiden gaat spijtig genoeg frequent gepaard met het leiden van een 'leeg' leven, al moeten we hierin natuurlijk nuanceren.
Een tweede punt is dat wie gezond leeft gewoonweg langer leeft en ziekte en de daarmee gepaard gaande aftakeling tegen gaat. Onze nieuwe leefgewoonten werken een generatie in de hand die beduidend minder lang zal leven en waarvan mensen in grote aantallen zullen lijden aan hart- en vaatziekten. Het is vanzelfsprekend dat een mens er alles aan zou moeten en willen doen om zo lang, maar vooral zo gezond mogelijk te leven. Het zou dan ook voor iedereen een prioriteit moeten zijn de aftakeling (en het lijden), preventief tegen te gaan. Dit kan gedaan worden door gezond te eten, voldoende te rusten en aan sport te doen. De nieuwe 'populaire' levenswijze druist als het ware in tegen alle logica, gezien ze ziekte en het daaraan gekoppelde lijden cultiveert in plaats van ze tegen te gaan.
Een laatste reden om de nieuwe levensstijl te verwerpen is dat ze gebaseerd is op gemakzucht en het haar ontbreekt aan alle discipline. Eten (specifieker: ongezond eten) is verslavend dankzij de stoffen die het doet vrijkomen in de hersenen. Deze stoffen als endorphine en dopamine zijn in de vorm van bijvoorbeeld een stuk chocolade altijd binnen handbereik. De stoffen zorgen ervoor dat we ons 'goed' voelen en bijgevolg blijven eten. Ze kunnen echter ook op andere manieren worden aangemaakt, namelijk door te sporten. Wanneer we intensief sporten komen er dezelfde stoffen vrij als bij wanneer we 'vet' eten. Hierdoor kan iemand een echte sportverslaving ontwikkelen. Natuurlijk vergt gaan sporten om voldoening te krijgen heel wat meer moeite dan even snel wat in je mond te proppen. Daarom blijven vele mensen eten in plaats van  te gaan sporten. Dit duidt op een gebrek aan discipline, waardoor zeer veel mensen telkens kiezen voor de gemakkelijkste optie: eten. 
Gezond leven is simpelweg beter leven. Dit alleen al omdat we simultaan met ons lichaam ook onze geest verwaarlozen en daarmee de goede raad "een gezonde geest in een gezond lichaam" aan onze laars lappen. Ook werken we met de nieuwe, 'gemakkelijke' levensstijl ziekte en aftakeling in de hand in plaats van ze tegen te gaan, wat indruist tegen alle logica. Ten slotte is de 'gemakkelijke' levensstijl een teken van gemakzucht en een gebrek aan discipline. Niet dat een namiddag lekker luieren op de sofa terwijl we ons volproppen met lekkernijen nooit mag, maar doe het mate en niet te frequent. "Een gezonde geest in een gezond lichaam", dus tijd om er iets aan te doen. 

 

 
