Reclameboodschappen verknallen ons kijkplezier

Televisieprogramma's worden steeds vaker na luttele minuten onderbroken om een serie reclamboodschappen weer te geven. Vele kijkers voelen zich hierdoor weleens geïrriteerd, vooral als het onderbroken programma bij hen een zekere spanning heeft opgebouwd, en deze spanning door de reclame ruw gebroken wordt. Aan de andere kant moeten we toegeven dat reclame noodzakelijk is voor het voortbestaan van niet-overheidszenders en daarnaast ook een deel uitmaakt van onze economie. Maar moeten die onderbrekingen dan echt zo frequent voorkomen? Het dunkt mij dat hier sprake is van een delicaat evenwicht tussen winst en consumententevredenheid. Deze balans lijkt niet snel naar de kant van de consument te zullen neigen. Door even stil te staan bij het bestaan en de werking van reclame, kunnen we hiervoor enkele logische redenen afleiden.

De afwezigheid van reclame is nagenoeg ondenkbaar. Bedrijven kunnen hun producten alleen aan de man brengen als ze bekendheid verwerven. Dit kan onder andere via billboards en acties, maar de meest efficiënte manier is nog steeds het uitzenden van boodschappen op televisie. Deze boodschappen brengen niet alleen bekendheid, maar bieden tegelijkertijd de mogelijkheid om zeer doeltreffend te trachten de kijker te overtuigen van de kwaliteiten van het product. Bijgevolg is televisiereclame, zeker voor minder bekende bedrijven, praktisch onmisbaar en geven deze bedrijven er graag geld aan uit in de wetenschap dat de winst de kosten hoogstwaarschijnlijk meer dan dekken zal. De zenders, op hun beurt, kunnen het geld goed gebruiken en nemen dus maar al te graag het uitzenden van de boodschappen op zich. Het feit dat deze boodschappen al op voorhand door het bedrijf zelf zijn opgenomen en de zenders er dus geen kosten aan hebben, is daarbij bijzonder lucratief. Er is hier dus sprake van een economische symbiose tussen de zenders en de bedrijven.

Reclameboodschappen zijn dus nu eenmaal nodig ter financiering van de zenders. Maar dan rijst de vraag hoe frequent men deze reclameboodschappen kan laten verschijnen. Een zender waar het merendeel van de tijd reclame wordt uitgezonden, zal weinig kijkers trekken, tenzij het een shoppingkanaal is en men de aangeboden producten telefonisch kan aankopen. Maar hoe doseer je reclame en programma's dan? Het lijkt erop dat voor het moment, zenders zoals bijvoorbeeld 2BE ervoor opteren ongeveer 4/5 van de tijd aan programma's te spenderen. Maar aangezien de zenders steeds meer programma's zelf maken, in plaats van bestaande programma's over te kopen van andere productiehuizen, worden ook de kosten voor de zenders steeds hoger. Zodus wordt de nood aan reclame steeds groter. Het lijkt er dus niet op dat de programma's meer tijd toebedeeld gaan krijgen, integendeel.

Kunnen de kijkers zelf iets beginnen tegen de opkomst van de reclame? De zenders worden gecreërd en aan het publiek aangeboden, maar buiten het verzorgen van de kijkcijferresultaten heeft het publiek verder geen controle over wat er precies wordt aangeboden. De kijkcijfers geven daarbij indicaties over de programma's en niet over de reclame. Aangezien de zenders het televisieaanbod volledig in handen hebben, ziet het ernaar uit dat de kijkers niet veel andere wapens hebben tegen een overdaad aan reclame, dan de zender simpelweg negeren. Maar zolang als de programma's interessant genoeg zijn, lijkt men de irritatie er wel bij te willen nemen. De enige manier waarop een zender feitelijk verlies kan lopen, is als zij de irritatie bij de kijker hoger laat worden dan de ontspanning. Daar bestaat dus het evenwicht tussen inkomsten en het tevreden stellen van de kijkers. Waar die grens ligt, is echter moeilijk te bepalen. Deze drempel verschilt van persoon tot persoon. Maar wat wel duidelijk is, is dat voorlopig de grens bij de meeste mensen nog niet bereikt is.

Hoe ziet de toekomst van het televisiekijken er dan uit? Als de zenders de kosten laag houden, zal de televisie-ervaring zo goed als hetzelfde blijven. Aangezien de economie op winst, evolutie en promoties berust, dunkt mij echter dat de zenders een stagnatie zullen willen vermijden en steeds meer winst zullen willen blijven maken, en zodoende meer kosten zullen maken. Hogere kosten vergen meer reclame, dus zal men de boodschappen frequenter maken, terwijl men zich ook op de kijkers zal bedenken. Er zullen dus meer programma's komen voor een zo groot mogelijk publiek, om de ontspanningwaarde zo hoog mogelijk te houden, maar dit zal waarschijnlijk ook een aantal intellectueel ingestelde kijkers doen afhaken. De grens tussen irritatie en ontspanning zal zo dicht mogelijk benaderd worden, maar de zenders die te hoge kosten maken en dit toch proberen op te vangen door een meerwaarde aan reclame, zullen kijkers verliezen en eventueel op de fles gaan, of samen moeten gaan werken met andere zenders.

Ter conclusie kunnen we stellen dat de reclameboodschappen hoogstwaarschijnlijk noch in lengte, noch in frequentie zullen verminderen. Reclameboodschappen mogen dan soms wel ingenieus of grappig in elkaar zitten, maar hun voortdurende herhaling en spanning ontregelende natuur verkleinen hun ontspanningswaarde drastisch. Ze blijven desondanks een vitaal onderdeel van het onderhoud van vele zenders, en het belang van de reclameboodschappen zal alleen maar groter worden zolang televisiezenders onderdeel uitmaken van de economie. Deze evolutie zal tot gevolg hebben dat de irritatie van vele kijkers niet zozeer verkleind, dan wel op de proef gesteld zal worden. Aangezien de kijkers slechts uit hun vooropgestelde aanbod kunnen kiezen, lijkt het erop dat men dit feit maar moet aanvaarden. Misschien kunnen kijkers troost vinden in het feit dat zij door de reclame te verdragen, de economie een handje helpen. Als die technische weinig soelaas biedt, kan men zich ook nog bedenken dat zonder reclame, het soms heel moeilijk zou zijn een gepast moment te vinden om een plaspauze in te richten.