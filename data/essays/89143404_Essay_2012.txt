Met iedereen op elk ogenblik verbonden: grenzen en uitdagingen van moderne communicatiemiddelen.

Chatten met een pinguïn op de zuidpool, een videoboodschap van een rijstteler uit Vietnam of liever een gesprekje met je beste vriend Dirk die op dat moment zo'n slordige twee continten van jou verwijderd is? Geen probleem! Vandaag kan het allemaal. Onze grensen waren nog nooit zo overbrugbaar en dat allemaal dankzij allemansvriend numero uno, mijnheer technologie! Een leven zonder moderne communicatiemiddelen lijkt onmogelijk. Maar hebben we er soms niet allemaal eventjes genoeg van? Even alleen zijn wordt onmogelijk in een wereld als deze om nog maar te zwijgen over iets als privacy. Hele levens kan je volgen op het net en ze zijn slechts een muisklik van je verwijderd. Maar, is dit wel wat we echt willen? Belangrijker nog; wat als deze vormen van communicatie onze echte, face to face conversaties en gesprekjes steeds meer gaan vervangen?

Facebook, Twitter, Myspace, Netlog,... noem maar op. Business is booming! De oprichters, vaak niet meer dan een bende studenten, verdienen sloten geld. En waarmee? Een socialenetwerksite, zo heet het grapje. Neem nu bijvoorbeeld Facebook. Je maakt een profiel aan, voegt enkele vrienden toe en klaar ben je om de wondere wereld van deze databank te verkennen. Databank, inderdaad. Het herbergt een schat aan informatie. Het levert je info over je vrienden of kennissen en over de toestand waarin ze op dat moment verkeren, maar meer ook niet. 
Zo ontdekte ik vandaag nog dat Charlotte terug single is. Toegegeven, zulke weetjes kunnen bij momenten erg handig zijn zodat ik mezelf niet in bijzonder gênate situaties werk door te informeren naar de toestand van het zieleheil van haar lief.

Afgelopen woensdag verscheen in Weekend Knack, naar aanleiding van het steeds groter wordende aandeel moeders en vaders op Facebook, een simpele gedragscode voor mams en paps. Zo is het verboden om je eigen kinderen toe te voegen en is het absoluut uit den boze om de vrienden of het lief van je kinderen een vriendschapsverzoek te sturen. Wanneer de ouder, als zijnde de ontzettend nieuwsgierige mama, toch niet heeft kunnen  weerstaan aan de verleiding. En bijgevolg haar zestien jaar oude zoon toevoegd, zou ze wel eens versteld kunnen staan van de ontwikkeling die haar kleine bloedje de afgelopen maanden heeft doorgemaakt. De zoon daarentegen zou iets minder blij zijn met dit vriendschapsverzoek en hij zou tegen een spoedtempo al zijn ongepaste foto's moeten verwijderen alsook zijn burgerlijke staat moeten veranderen van "in een relatie" naar "vrijgezel". Voor de zoon is zonet al het leuke aan deze site verdwenen. Maar belangrijker is dat niet enkel de jonge generaties van internetgebruikers gebruik maakt van dit soort sites, ook de oudere generaties maken de overstap naar dit soort communicatie. 

Ik heb me laten vertellen dat Facebook volledig voorbij is en dat iedereen die iets wil betekenen een Twitteraccount moet aanmaken. Facebook wordt overspoeld door twaalfjarigen, bezorgde moeders en bergen idiote spelletjes. Wanneer iets door de eenheidsworst ontdekt en gebruikt wordt, is het tijd om verder te gaan. Bovendien staat Twitter bekend als het meer volwassen en intellectuele broertje van Facebook. Dat alleen al lijkt me reden genoeg om ook op dit bootje in te schepen. Zo moeten ook Yves Leterme, Alexander Decroo en tal van andere belangrijke politici gedacht hebben toen ze hun hoogsteigen profiel aanmaakten.

Het is al lang geen nieuws meer dat een hele hoop vooraanstaande politici en bekende sterren overtuigde twitteraars zijn. Maar wanneer een boegbeeld, een partijvoorzitter nota bene, als Alexander Decroo belangrijke beslissingen die intern in zijn partij genomen worden links en rechts te grabbel gooit op het net maak ik me intens zorgen over zijn gezond verstand en de toekomst van zijn partij. Met een latijnse spreuk kondigde de jonge partijvoorzitter een goeie maand geleden aan dat hij, en Open vld met hem, de stekker uit de regering Leterme II trokken. Journalist Ivo De Vadder zei onlangs in Humo, in een artikel naar de Twitterhype, regelmatig bezoeker te zijn van de pagina van Decroo, alsook van die van andere politici. Ik durf wedden dat hij heus niet de enige journalist is die dit medium ontdekt heeft en er op bepaalde tijdstippen zijn mosterd haalt. Verder meen ik dat de BHV-crisis van enkele weken geleden op een veel minder turbulente wijze had kunnen verlopen wanneer Decroo een simpele persconferentie gegeven had alvorens het lumineuze idee te hebben deze aankondiging eerst op zijn Twitter te posten. Het werd de aanleiding van heel wat onnodige speculatie en gissingen, die makkelijk vermeden hadden kunnen worden. 
Ook gaat mijn hart uit naar Yves Leterme. Net als Decroo gebruikte hij zijn Twitter in deze politiek zeer bewogen periode. Toen bekend werd gemaakt dat we onherroepelijk op nieuwe verkiezingen afstemden bedankte hij via deze weg alle mensen die hem al die jaren zo trouw gesteund hadden. Voor arme Yves begon het langzaam te dagen dat een tweede kans krijgen als premier hoogst opmerkelijk is, maar dat niemand een derde krijgt, zelfs niet in ons teerbeminde Belgenland.

Wordt dit langzaam de nieuwe manier van communiceren? Een staatshoofd deelt via zijn Twitterpagina de nieuwste wetsvoorstellen mee aan zijn onderdanen en om te weten hoe het met je eigen kinderen gaat controleer je toch eventjes snel hun Facebookpagina's! Wie neemt nog de moeite ergens op visite te gaan? En wat is er gebeurd met uw wekelijks avondje in de plaatselijke bruine kroeg of de theekransjes die uw lieve echtgenote vroeger hield met de buurvrouw om zo de laatste roddels uit te wisselen?
Stevenen we af op een sociale samenleving waar het sociaal contact herleid wordt tot elk zittende aan zijn kant van het scherm? Of wordt op tijd een tegenbeweging ingezet die ons terug meer echt sociaal contact brengt? Laten we hopen op het tweede en er in tussentijd zelf iets aan doen. Ik stel voor dat u vandaag minstens één praatje maakt met een volslagen onbekende. U weet maar nooit, misschien is het wel Alexander Decroo of Yves Leterme!


Sophie Van Gucht








   




 
