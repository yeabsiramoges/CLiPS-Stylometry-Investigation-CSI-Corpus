Een leven lang werken eist zijn tol

Omwille van de economische situatie en de vergrijzing in België zullen mensen steeds langer moeten werken. Volgens sommigen is dat beter voor het welzijn van de burgers, omdat ze dan langer bezig blijven en niet in een spreekwoordelijk zwart gat vallen. Toch is aan te tonen dat hoe langer men werkt, hoe negatiever de gevolgen daarvan kunnen zijn, en met name voor de geestelijke gezondheid.

Ten eerste heeft de meerderheid van de bevolking niet het geluk zijn of haar droomjob te bemachtigen. De meeste mensen werken om te leven, en niet omdat ze gepassioneerd zijn voor een bepaalde job. Zo zijn er bijvoorbeeld mensen die een studie gevolgd hebben die hen interesseert, maar die later niet de gewenste job binnen dat vak krijgen. Ook zijn er mensen die niet bekwaam genoeg zijn om een bepaalde studie te volgen, waardoor ze direct na hun secundair onderwijs beginnen te werken. Wanneer het werk hen dan niet aanstaat, hebben ze weinig kansen om nog iets beters te vinden, vooral wanneer ze in hun middelbare carrière maar zijn opgeleid voor één vak. 

Met andere woorden: veel mensen vinden hun job niet fijn, waardoor ze niet gepassioneerd zijn en voortdurend stress hebben. Werk dat afstompt en niet inspireert zorgt ervoor dat mensen er altijd heel erg tegen opzien. Wanneer dat maanden- of jarenlang aansleept, kan het leiden tot geestelijke problemen. Er is bewezen dat één vierde van de Belgen in zijn leven tamelijk ernstige psychische problemen krijgt. Op dit moment zijn dat er ongeveer zevenhonderdduizend. Aangezien je het grootste gedeelte van je dag aan het werken bent, heeft dat er heel veel mee te maken. 

Met name vrouwen hebben dubbel zo veel last van depressies en angsten als mannen. In de huidige maatschappij is het normaal en steeds vaker standaard dat vrouwen ook een carrière hebben. Op het vlak van emanciaptie van de vrouw is dat positief, maar het legt ook een druk op vrouwen die misschien niet willlen werken. Doordat vrouwen vandaag een drukke carrière hebben, is er minder tijd voor kinderen en gaan gezinnen ten eerste minder kinderen willen, maar ook langer wachten om nakomelingen te krijgen. Dat heeft een negatief effect op de vergrijzing. Vrouwen kunnen dus gestresseerd, depressief of angstig zijn door hun job. Al die zaken hebben een negatieve impact op de geestelijke, maar ook op de lichamelijke gezondheid.

Ten tweede gaan veel Belgen hun gevoelens van ontevredenheid, stress, angst,  enzovoort na hun werk wegdrinken met behulp van alcohol. Dat is voor velen een moment van ontspanning en genieten, en soms zelfs het leukste ogenblik van de dag. Vooral mannen krijgen vaker last van geestelijke stoornissen door overmatig alcoholmisbruik. Er is in België ook duidelijk een overconsumptie te zien wanneer het om slaapmiddelen en kalmeringsmiddelen gaat. Ook is het gebruik van psychofarmaca duidelijk hoger wanneer we dit met andere landen vergelijken.

Bovendien is het systeem van langer werken niet bevorderend voor de economie. De productiviteit op het werk in België, bij mensen met een matig psychische aandoening is namelijk op vijf jaren tijd voor de helft zo laag geworden. Als mensen niet gemotiveerd zijn of moe zijn van het jarenlange werk, gaan ze zich niet meer optimaal inzettten voor een bepaalde taak. Ook melden werknemers zich steeds vaker ziek. Werknemers die lijden aan een geestelijke stoornis zien niet meer het nut in van naar hun werk te gaan. In België zijn vijfentwintig procent van alle uitkeringen voor werkonbekwaamheid toegereikt doordat de werknemer last heeft van psychisch onwelzijn. 

De kans is vrij groot dat ouders die zich geestelijk onwel voelen, deze stoornis ook aan hun kinderen doorgeven. In België gebeurt dat in dertig tot zeventig procent van de gevallen. Zo wordt dus een samenleving van werksloven gecreëerd, met een zeer slechte geestelijke gezondheid. Daarbovenop leden negentig procent van de personen die overgaan tot zelfmoord, aan een psychische stoornis. Vlaanderen heeft één van de hoogste zelfmoordcijfers in Europa, het aantal zelfdodingen in Vlaanderen is namelijk anderhalf keer hoger dan het Europees gemiddelde.

Kortom, lang werken zorgt voor stress, angst en depressie. Vrouwen krijgen minder tijd voor kinderen, waardoor gezinnen steeds later en minder nakomelingen produceren. Dit is niet goed omdat er al vergrijzing is in België. Veel mensen gaan hun zorgen wegdrinken, wat de kans op psychische stoornissen nog eens verhoogt. Ontevredenheid en moeheid door het werk zorgen voor een lagere productiviteit, wat slecht is voor de economie. Kinderen van ouders die zich op geestelijk gebied niet goed voelen, hebben een vrij grote kans om dat over te nemen. Er vinden ook meer zelfdodingen plaats doordat mensen lijden aan psychische stoornissen.