De promillegrens voor jonge chauffeurs moet naar omlaag 
Onlangs waren er in het nieuws een aantal berichten van dodelijke ongevallen met vluchtmisdrijf. Zo zijn een moeder en haar dochtertje aangereden, waarna zij voor dood zijn achtergelaten. De chauffeur was een jonge man, die te veel had gedronken. Zijn vrienden verklaarden achteraf dat ze hem nooit tot zoiets in staat hadden geacht. Toch gebeurt dit maar al te vaak. Wordt het dan niet eens dringend tijd om hiertegen in te grijpen? Onder het motto: beter te laat dan nooit.
Veel ongevallen, al dan niet dodelijk, worden veroorzaakt door jonge chauffeurs. Ze hebben net hun rijbewijs gehaald, denken dat ze als de beste kunnen rijden, en deinzen er dan ook niet voor terug om dit te tonen aan hun vrienden. Hierbij komt dan nog eens dat ze vaak te veel drinken alvorens in de auto te stappen. Een dodelijke combinatie die tot veel slachtoffers kan leiden. Onlangs is er een voorstel gekomen om de promillegrens voor jonge chauffeurs te verlagen. Zou dit de oplossing zijn die leidt tot een daling van het aantal (dodelijke) ongevallen?
Het voorstel werd gemaakt door de European Transport Safety Council (ETSC), een Europese non-profitorganisatie, voorgezeten door Herman De Croo. De ETSC bestaat uit nationale en internationale groepen, die zich allemaal inzetten voor verkeersveiligheid. De organisatie wil dat de Europese Unie de promillegrens verlaagt voor jonge chauffeurs tot 0,2 promille. Dit in plaats van de 0,5 promille, die nu overal de regel is. Bestuurders tussen 16 en 24 jaar oud zijn drie keer zo vaak betrokken bij dodelijke ongevallen, dan chauffeurs vanaf 25 jaar, zo zegt ETSC. En alcohol doet de kans op een ongeval alleen maar stijgen. Tot nu toe heeft het voorstel echter nog niet veel gehoor gekregen.
Vooral jonge autobestuurders zijn niet akkoord met de mogelijke verlaging van de promillegrens. Logisch, aangezien zij hier het 'slachtoffer' van zijn. Maar die verlaging kan alleen maar positieve gevolgen hebben. Bestuurders tussen 18 en 24 jaar oud hebben net hun rijbewijs gehaald. Ze zijn roekeloos en denken dat ze de wereld aankunnen. Ze staan echter nog niet volledig stil bij de gevolgen van hun daden. Zo vertragen onze reflexen bij het drinken van alcohol. Wanneer er bijvoorbeeld plotseling een fietser de straat oversteekt, is de chauffeur niet meer in staat om op tijd te remmen. En zo is een dodelijk ongeval snel gebeurd. 
Maar als dit voorstel doorgevoerd zou worden, zullen jonge bestuurders, die een glaasje teveel op hebben, sneller een taxi bellen of met iemand meerijden. Of ze gaan met de fiets, omdat ze al op voorhand weten dat ze gaan drinken. Ze willen immers geen boete riskeren. Uiteraard zullen er nog bestuurders zijn die de baan op gaan met te veel alcohol in hun systeem. Maar die zullen er helaas altijd zijn, en daar valt niet veel aan te veranderen.
Dus nog eens kort samengevat; de European Transport Safety Council heeft een voorstel gelanceerd om de promillegrens voor jonge chauffeurs te verlagen tot 0,2 promille. In eerste instantie zijn er niet veel positieve reacties op dit voorstel; en al zeker niet van de jonge autobestuurders, tegen wie het voorstel zich richt. De ETSC creÃ«rt echter een kans om het aantal (dodelijke) ongevallen te doen verminderen. En dat is een kans die we moeten grijpen.