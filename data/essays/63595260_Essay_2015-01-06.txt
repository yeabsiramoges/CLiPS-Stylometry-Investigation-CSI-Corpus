KERNENERGIE: BOEKEN TOE? 

Nu de kernreactoren Doel 3, Tihange 2 en Doel 4 stil liggen en de kans op black-outs deze winter reëel wordt, blijkt nog maar eens hoe afhankelijk we zijn van kernenergie. En dit allemaal nu de regering beslist heeft om alle centrales voor 2025 te sluiten. Een goede zaak? Of moeten we ze toch langer openhouden? Want alhoewel er aan kernenergie enorme voordelen gekoppeld zijn, bestaan er ook wel wat nadelen.
Zo is en blijft kernenergie gevaarlijk. Kerncentrales zijn tegenwoordig wel onderworpen aan zeer strenge veiligheidsvoorschriften. En de kans dat er iets mis gaat, is zeer klein. Maar het verleden heeft ons geleerd dat als er iets misloopt, het grondig mis kan lopen. Zowel rampen veroorzaakt door menselijke fouten (Tsjernobyl) als door toe doen van de natuur(Fukushima), kunnen rampzalige gevolgen met zich meebrengen. Denk maar aan de aswolk die na Tsjernobyl over Europa trok. Of de gigantische hoeveelheid radioactief afval die zich nog steeds over de Stille Oceaan verspreid. En al lijken deze rampen veraf, met  2  grote kerncentrales in België (Doel en Tihange), is het gevaar toch dichterbij dan we zouden vermoeden. Een ramp in Doel of Tihange zou België en een heel deel van Nederland onbewoonbaar verklaren. En dan spreken we nog niet over de economische schade.
Een grote troef van kernenergie is dat het niet zo vervuilend is. Of beter, het stoot geen broeikasgassen uit. Iets wat wel het geval is bij bijvoorbeeld steenkoolcentrales. Dit wil echter niet zeggen dat kernenergie milieuvriendelijk is. Want bij het produceren van kernenergie komt hoogradioactief afval vrij. Om u een idee te geven, per jaar produceert België ongeveer 120 ton radioactief afval. Wat op zich nog niet zo erg zou zijn als we het konden verwerken of recycleren. Maar dat kan niet. Dus kan men niet anders doen dan dit kernafval simpelweg opslaan, voor miljoenen jaren, todat het zijn radioactieve waarde verliest.
De enige reden waarom er nog geen afstand genomen is van kernenergie, is omdat het goedkoop is. De grondstof, Uranium, is in vergelijking met steenkool en olie veel goedkoper en eenvoudiger te verkrijgen. Ook zijn de centrales veel winstgevender in vergelijking met andere energiecentrales. Er is weinig brandstof nodig om de centrale draaiende te houden, de productie is stabiel en gaat onafgebroken door. Sterker nog, het zou onze regering meer kosten om ze te sluiten dan om ze open te houden. En dat is precies waar het schoentje wringt. Iedereen is voor het milieu, maar niemand is tegen de economie. Zeker in tijden van crisis en besparing haalt de economie gemakkelijk de bovenhand op het milieu. 
Maar het sluiten van kerncentrales is echt wel een must. Want zolang die open blijven, is er geen ruimte voor een alternatief. Groene energie als windmolens, zonnepanelen en watercentrales zijn goed, maar kunnen qua energieproductie niet concurreren met kerncentrales. Daarom moet er gezocht worden naar een volwaardig alternatief dat kerncentrales volledig kan vervangen. Kernfusietechnologie-bijvoorbeeld-lijkt een goed alternatief voor de toekomst maar omdat kernsplitsing ook nog een nadrukkelijke rol speelt, krijgt het niet de aandacht die het verdient. En kan de technologie zich niet ten volle ontwikkelen.
Zoals we in België zien, is kernenergie nodig om onze honger naar energie te kunnen stillen. En vermits geen enkele manier van energie opwekken even efficiënt is, is het momenteel nog best de optie ook. Maar als we zien wat de gevolgen van kernenergie zijn of kunnen zijn, moeten we ons ontdoen van deze energiebron. En onze pijlen richten op een alternatieve energiebron. Want zeg nu eerlijk, u zit ook niet graag in het donker.