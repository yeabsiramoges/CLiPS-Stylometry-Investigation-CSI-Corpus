Burgerlijke ongehoorzaamheid voor een 'goed' doel: moet kunnen? (cf. 1 mei: milieuactivisten laten band leeglopen van 250 terreinwagens, 28 mei: aardappelveld met genetische gemanipuleerde planten werd gedeeltelijk vernield)
Waarom geweldloos protest de beste oplossing is.
Als kind werd ons altijd geleerd dat we met geweld niets konden oplossen. Vandaag wordt dit in vraag gesteld: biedt geweld soms wel een oplossing, bij een  protest bijvoorbeeld? Het antwoord op deze vraag is simpel: de enige aanvaardbare vorm van protest is passief protest, waarbij de mensen op straat komen zonder daarbij andermans eigendom te beschadigen. 
Mensen die protesteren, protesteren in hun ogen voor een goed doel. Zij willen de huidige situatie veranderen naar een situatie die voordeliger is voor hen. Het begrip 'goed doel' draagt dus een subjectieve betekenis met zich mee. Tijdens een protest andermans eigendom beschadigen is niet aanvaardbaar, zelfs niet indien de manifestanten dit doen omwille van een zogenaamd goed doel. Als manifestant moet je de aandacht kunnen trekken, maar dit moet op een positieve manier gebeuren. Mensen zijn immers niet geneigd om vrijwillig te luisteren naar gewelddadige mensen.
Banden laten leeglopen van vervuilende auto's lijkt mij geen goede oplossing. De mensen die zo'n auto gekocht hebben moeten reeds ecotaksen betalen. Deze mensen hebben er dus voor gekozen om een vervuilendere auto te kopen en zijn bereid om daar meer voor te betalen. Sommigen moeten zo'n wagen hebben om bepaalde redenen, voor hun werk bijvoorbeeld. De banden laten leeglopen is geen goede manier om deze mensen er van te overtuigen om een andere wagen aan te schaffen, integendeel, ze zullen een negative houding innemen t.o.v. de milieuactivisten. Men zou deze vervuilers er wel op een vriendelijke manier op kunnen wijzen dat hun manier van leven nefast is voor het milieu.
Genetisch gemanipuleerde aardappelen zijn winstgevender. Ze vormen dan ook een zeer groot probleem voor de traditionele landbouwers. De traditionele landbouwers zullen minder winst kunnen maken voor het werk dat ze al die jaren al met succes hebben verricht. Ze zullen harder moeten werken om evenveel te kunnen verdienen. De teelt van genetisch gemanipuleerde aardappelen hindert dus die van de traditionele methode. Men kan dit bezien als broodroof. De boeren worden hier effectief door getroffen, in tegenstelling tot de milieuactivisten die protesteren uit overtuiging. 
Wordt deze vorm van geweld dan wel aanvaard? Zelfs onder zulke omstandigheden is het aangeraden om op een beschaafde manier protest te voeren. De media zullen zich dan niet even snel op deze problematiek richten, maar de mensen thuis krijgen wel een positiever beeld van de gedupeerden. We kunnen hieruit besluiten dat geweldloos protest de enige sociaal aanvaardbare vorm van protest is.
