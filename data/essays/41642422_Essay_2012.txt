1. Televisienederlands

1.1 Het Nederlands op de Vlaamse televisie

Voor fictie kiezen Vlaamse televisieproducenten soms voor dialect om realistisch te blijven, maar de meeste makers van Vlaamse fictie kiezen, al dan niet bewust, voor het zogenaamde ‘Schoon Vlaams’. Deze variëteit is ontstaan na het proces van dialectverlies en probeert de leegte op te vullen tussen standaardtaal en dialect. Omdat ‘Schoon Vlaams’ is ontstaan uit de behoefte aan een regionaal uitdrukkingsmiddel, bevat het zowel kenmerken van het Algemeen Nederlands als regionale kenmerken. Met de komst van de commerciële omroep VTM in 1989 kreeg het ‘Schoon Vlaams’ een prominente plaats in het taalgebruik op televisie. VTM is immers geen instrument van het taalbeleid van de Vlaamse overheid en bovendien is VTM meer gericht op amusementsprogramma’s en soaps. Deze formats associeert men minder met het Algemeen Nederlands dan het grote aanbod aan duidende en informatieve programma’s van de VRT. Bij VTM krijgt het ‘Schoon Vlaams’ de voorkeur omdat de variant ook in het dagelijkse leven steeds aan populariteit wint. Ruud Hendrickx, VRT-taaldviseur, stelt dat de commerciële omroep VTM niet verantwoordelijk is voor het ontstaan van het ‘Schoon Vlaams’, maar het wel hoorbaarder heeft gemaakt. (Permentier, 2003, para.1 en para.2)
Voor nieuwsprogramma’s ligt het heel wat anders. Het taalgebruik van nieuwsuitzendingen wordt vaak VRT-Nederlands genoemd. Maar deze term klinkt erg misleidend, want het VRT-Nederlands horen we ook bij andere zenders. Bovendien wordt deze variëteit niet voor alle VRT-programma’s gebruikt. Om die reden stelt Cajot de term Nieuwsnederlands voor. (Cajot, 1998, 1003)

1.1.1 VRT-taaladviseur: Ruud Hendrickx

Ruud Hendrickx stelde als taaladviseur van de VRT het Taalcharter op met de richtlijnen voor het taalgebruik bij de openbare omroep. Hendrickx schept met de tekst een duidelijk onderscheid tussen programma’s waar eventueel dialect of tussentaal aanvaard kan worden en programma’s waar men voor de standaardtaal kiest.

“Als beginsel nemen we aan dat de standaardtaal wordt gebruikt in al die programma’s waarin het publiek ze verwacht, in die programma’s waarin de taal alleen maar een neutraal medium is om de boodschap over te brengen en ze geen andere signaalfunctie heeft. (…) Dialect en tussentaal zijn geenszins uitgesloten, maar ze kunnen alleen worden gebruikt in programma’s waarin ze functioneel zijn, met name in fictie en uitzendingen over streekcultuur.”
(Hendrickx, 1998, para.2)

Er is ook geen reden om de standaardtaal niet te gebruiken zegt Hendrickx, de openbare omroep doet dat al jaren om communicatieproblemen te vermijden en uit onderzoek blijkt dat kijkers en luisteraars het zelfs verwachten.
Hendrickx maakt ook duidelijk dat de VRT de norm voor de Belgische variant van de Nederlandse standaardtaal wil zijn. Dit houdt in dat er binnen de norm van de Nederlandse standaardtaal ook ruimte is voor Belgisch-Nederlandse inbreng. Hendrickx benadrukt dat dit niet wil zeggen dat “alle kromme taal die in Vlaanderen te horen is” (Hendrickx, 1998) plots binnen de norm zou vallen. (Hendrickx, 1998)

1.1.2 VTM-taalcoördinator: Jan Schoukens

Vergelijkbaar met Hendrickx’ functie bij de VRT, zorgt Jan Schoukens voor het taalbeleid bij de commerciële omroep VTM. Ludo Permentier stelt dat hij “een minder benijdenswaardig imago” (Permentier, 2003) heeft, omdat VTM vaak verweten wordt het ‘Schoon Vlaams’ te promoten. Schoukens zelf ziet dat anders, hij verdedigt zich door te stellen dat de tussentaal ook al bestond voor de komst van VTM. Bovendien was er in de beginjaren ook vaak dialect of tussentaal te horen in VRT-programma’s zegt Schoukens.
Verder legt Schoukens ook uit dat hij geen richtlijnen zoals bij de VRT kan opstellen en hanteren, omdat de commerciële omroep werkt met BV’s die niet zomaar hun uitspraak willen aanpassen. Schoukens laat ook merken dat hij een voorstander is van de standaardtaal, vooral omdat de verstaanbaarheid groter is dat bij tussentaal. (Permentier, 2003, para.1 en para.3)

1.2 Het Nederlands op de Nederlandse televisie

De Nederlandse omroepen lijken een totaal andere aanpak te hebben. Een eerste bevinding wordt door Stroop geformuleerd in deze bewoordingen:

Die [de Nederlandse omroepen] passen zich aan aan hun publiek, onder het motto: als we niet net eender praten als onze doelgroep, raken we onze kijkers en luisteraars kwijt. Bij de commerciële omroepen zijn gevolgen van dat beleid het duidelijkst te merken.
(Stroop in Stroop & Taeldeman, 1999)
Zowel de Nederlandse publieke omroepen als de commerciële omroepen laten zich in hun taalgebruik leiden door hun publiek. Jan Stroop en Johan Taeldeman geven er hun mening over in een artikel in De Standaard (9 maart 1999). (Stroop & Taeldeman, 1999)
Stroop verklaart de veranderde positie van het Standaardnederlands in Nederland als een gevolg van maatschappelijke ontwikkelingen. In de jaren zestig en zeventig van de vorige eeuw overspoelde een emancipatiegolf de meeste Europese landen. Dit resulteerde bijna overal in het opklimmen van de onderste sociale klassen. Maar in Nederland was er meer aan de hand, daar koos de hoogste sociale klasse ervoor om een trapje lager op de ladder te gaan staan om gelijkheid na te streven. In de Nederlandse samenleving kwamen zowat alle lagen van de bevolking op ongeveer gelijke voet te staan. Deze evolutie beïnvloedde sterk de ontwikkelingen op gebied van taal. Stroop zegt:

“Het gesproken Nederlands van de bovenlaag, het ABN, verloor zijn status en fungeerde niet langer als modeltaal; alle Nederlands dat verstaan kon worden, was even goed. In plaats dat het onderwijs wat tegengas begon te geven, ging het in deze ontwikkeling mee.”
(Stroop in: Stroop & Taeldeman, 1999)

Taeldeman geeft een enigszins andere kijk op de situatie. Hij stelt dat Nederland en in de eerste plaats Holland, als “het meest ‘volwassen’ deel van ons taalgebied” (Stroop & Taeldeman, 1999), als eerste een normverbreding van de standaardtaal ondergaat. Voor deze soepelere opvattingen rond de standaardtaal, die variatie tot de grens van de algemene bruikbaarheid toelaten, geeft Taeldeman verschillende redenen. Ten eerst was het Standaardnederlands altijd al erg strak gecodeerd, te strak om lang houdbaar te blijven. Slechts een kleine elite was in staat zuiver de standaard te hanteren, dat wil zeggen spreken zonder dat men afkomst kan herkennen. Ten tweede leerden steeds meer mensen de standaardtaal te gebruiken, dus gebruikte men variatie om zich te profileren of omdat men de strakke standaard niet kon evenaren. Ten derde veranderde de houding van taalkundigen tegenover taalvariatie. Ze stonden niet lange bevooroordeeld tegenover taalvariatie.
Over een eventuele norm- en registerverbreding in Vlaanderen zegt Taeldeman het volgende:

“Vlaanderen, dat nog in een staat van talige adolescentie verkeert, kan of durft zich die weelde [norm- en registerverbreding] nog niet veroorloven. Het ondervindt wel al volop het negatieve gevolg van een krampachtig vasthouden aan die ene (...) illusoire norm: een massale vlucht naar tussentaal (…).”
(Taeldeman in Stroop & Taeldeman, 1999)
Naast het aanpassen van het taalgebruik aan het publiek, kunnen we nog een ander fenomeen waarnemen op de Nederlandse televisie. Er wordt erg veel gevloekt tijdens Nederlandse televisieprogramma’s, zowel bij de commerciële als de openbare omroepen. Het onderzoeksbureau TNS NIPO voerde in 2003 voor het eerst een Vloekmonitor uit in opdracht van de Bond tegen het vloeken. De Vloekmonitor is een onderzoek naar grof taalgebruik en vloeken, gedefinieerd als misbruik van de naam van Jezus of God, op de Nederlandse televisie. Sinds 2003 werd zo’n onderzoek jaarlijks uitgevoerd. Uit de verschillende rapporten blijkt dat de situatie er niet bepaald op vooruitgaat. In 2007 gaven de metingen van grof taalgebruik een stijging van 44 procent aan ten opzichte van 2003. Opvallend is dat de publieke omroepen erop vooruitgaan en het grof taalgebruik terugschroeven, terwijl bij de commerciële zenders de vloeken en het grove taalgebruik toenemen. (Op Nederlandse televisie wordt meer gevloekt, 2008)

 
2. Nieuwsnederlands in Vlaanderen en Nederland

Sociolinguïst Hans Van de Velde onderzocht samen met collega Muriel Houtermans de voorbeeldfunctie van Vlaamse en Nederlandse nieuwslezers. Ik haal dit onderzoek graag aan om de positie van het Nieuwsnederlands te verduidelijken. VRT-Nederlands wordt vaak als synoniem gehanteerd voor Belgisch Standaardnederlands. Deze bewering wordt in dit onderzoek uit 1999 van Van de Velde en Houtermans onderzocht.
Het onderzoek vertrekt vanuit de vraag hoe Vlaamse en Nederlandse standaardtaalsprekers beoordeeld worden in Vlaanderen en Nederland. Uit de antwoorden op de eerste vraag bleek meteen dat nieuwslezers met grote voorsprong worden gezien als het voorbeeld van een standaardtaalspreker. Vanaf dan concentreert het onderzoek zich op de beoordeling van de spraak van nieuwslezers uit Nederland en Vlaanderen, zowel van de openbare als de commerciële omroepen.

De proefpersonen, studenten in dit geval, worden gevraagd om de nieuwslezers te beoordelen aan de hand van vier verschillende zevenpuntsschalen.
De eerste vraag informeert of de studenten de uitspraak bij de fragmenten die ze te horen krijgen eerder verzorgd of eerder slordig vinden. Vlamingen vinden de Vlaamse nieuwslezers duidelijk verzorgder spreken dan de Nederlandse. Nederlanders zijn genuanceerder, zij vinden alle nieuwslezers vrij verzorgd, maar de Nederlandse net iets verzorgder. De Vlaamse en Nederlandse studenten zijn het wel eens dat de uitspraak bij de openbare omroepen verzorgder klinkt dat bij de commerciële omroepen.
Bij het tweede aspect, de schaal van lelijk tot mooi, wordt opnieuw een sterker onderscheid gemaakt door de Vlaamse studenten. De uitspraak van zowel de commerciële als openbare Nederlandse nieuwslezers wordt door de Vlamingen als vrij lelijk beoordeeld. Vooral de commerciële omroepen scoren erg laag. Het Nederlandse taalgebruik bij VTM wordt door Vlamingen vrij mooi gevonden, maar het VRT-Nederlands steekt er bovenuit en wordt als het mooiste beschouwd. De Nederlandse studenten zijn minder uitgesproken in hun oordeel. Ze besluiten dat het NOS-Nederlands het mooiste is. Verder vinden ze het taalgebruik van de Nederlandse commerciële omroepen en de Vlaamse commerciële en openbare omroepen gelijkwaardig, niet lelijk en niet mooi.
Bij de derde waardeschaal, modern/ouderwets, wordt opgemerkt dat de Nederlanders het taalgebruik bij de Vlaamse omroepen eerder ouderwets vinden. Dat kan verklaard worden door het feit dat het huidige standaardtaalgebruik in Vlaanderen erg lijkt op het Nederlands dat men op de radio kon horen rond 1935. Vlamingen beoordelen het taalgebruik van commerciële en openbare omroepen zowel voor Vlaanderen als voor Nederland als betrekkelijk modern.
De resultaten van de vierde waardeschaal vormen het belangrijkste antwoord voor het onderzoek. Er werd de proefpersonen gevraagd om de fragmenten te beoordelen naar standaard-taligheid. Als algemene uitkomst zien we dat de proefpersonen hun eigen variëteit, het Noord- of Zuid-Nederlands, het meest standaardtalig beschouwen. Vlamingen beschouwen het Nederlands van de publieke omroep VRT als het meest standaardtalig en Nederlanders kiezen voor het NOS-Nederlands als meest standaardtalige. Opvallend is dat Vlamingen de uitspraak bij het VTM-nieuws meer standaardtalig vinden dan bij het NOS-nieuws.
Bij deze resultaten moet nog een kanttekening gemaakt worden: de proefpersonen moesten ook aangeven of ze de spreker van het fragment herkenden. Dat kan wijzen op eventuele beïnvloeding door het imago van de omroep waarvoor de nieuwslezer werkt. En effectief, de Nederlanders herkenden de Nederlandse nieuwslezers en de Vlamingen herkenden de Vlaamse. Dat zou hun oordeel kunnen kleuren, maar de uiteindelijke resultaten blijven overeind. De beoordelaars uit het andere taalgebied (die de nieuwslezers niet herkenden) geven immers ook aan dat de openbare omroepen meer standaardtalig zijn dan de commerciële.

De belangrijkste conclusie van Van de Velde en Houtermans bij dit onderzoek luidt als volgt:

“Uit ons onderzoek is duidelijk gebleken dat Vlamingen de uitspraak van Nederlanders niet als hun norm ervaren. (...) Ze [Vlamingen] kiezen zeer duidelijk voor een eigen Vlaamse norm het zuidelijk Standaardnederlands zoals dat door de nieuwslezers van de VRT gesproken wordt.”
(Van de Velde & Houtermans, 1999, 150)

Terwijl de Vlamingen resoluut voor hun eigen variëteit kiezen en de noordelijke variëteit afkeuren, zien we aan Nederlandse zijde een andere trend ontstaan. Door heel het onderzoek heen, blijkt dat er zich langs Nederlandse kant een minder negatieve houding aftekent tegenover het zuidelijke Standaardnederlands. (Van de Velde & Houtermans, 1999)

 
3. Invloed van het Nieuwsnederlands op het taallandschap

Brengt het Nieuwsnederlands de noordelijke en zuidelijke uitspraakvarianten van de standaardtaal dichter bij elkaar? Of zorgt het voor een grotere afstand tussen de Belgisch en de Nederlandse uitspraak van het Standaardnederlands?

Het gebruik van het Nieuwsnederlands lijkt aan te sturen op divergentie in het Nederlandse taalgebied.
De VRT kiest er bewust voor de Belgische variant van het Standaardnederlands te hanteren en ook commerciële Vlaamse omroepen stellen dat als doel. (Hendrickx, 1998; Permentier, 2003). Intussen kiezen de Nederlandse omroepen ervoor om het taalgebruik van hun publiek te volgen, ze gebruiken steeds vaker informele taal, waarbij ook grof taalgebruik niet wordt geschuwd. (Stroop & Taeldeman, 1999; Publieken vloeken minder, commerciëlen meer, 2009)
Bovendien wijst onderzoek van Van de Velde en Houtermans erop dat zowel Vlamingen als Nederlanders de eigen variant van het Standaardnederlands verkiezen boven die van de ander. Vlamingen uiten zich zelf vrij negatief over het noordelijke Standaardnederlands. (Van de Velde & Houtermans, 1999)

Tegelijk zien we dat het domein van geschreven taal wijst in de richting van convergentie.
Hendrickx bijvoorbeeld nuanceert de steeds groter wordende afstand tussen de noordelijk en zuidelijk Standaardnederlands, door duidelijk aan te geven dat divergentie enkel het geval is voor gesproken informele taal:

“Die taal is bedoeld voor een beperkt bereik. Belangrijker is dat in formele gesproken taal en in geschreven taal het Nederlands duidelijk aan eenheid wint.”
(Hendrickx in Permentier, 2003, para.6)
 
