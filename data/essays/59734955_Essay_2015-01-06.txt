Heb ik recht op werken?
In 2014 kende België een "Hete Herfst". We spreken niet over de aangename temperaturen die ons land kende, maar over de vele stakingen. Vakbonden dreigden in de herfst met wekelijkse acties indien de regering niet zou luisteren naar hun eisen. Deze acties kwamen er ook. Dat de herfst heet was, daar kunnen we allemaal over mee spreken. Het land lag in november en december elke week minstens 1 dag plat. Maar is dit wel de gepaste oplossing om tegen de besparingen in te gaan?
Besparingen. Dit woord hoort u waarschijnlijk wel een aantal keer per dag. Toch is het belangrijk om te besparen. Indien we dit niet zouden doen, is er simpelweg geen geld genoeg om de sociale zekerheid in België te kunnen blijven betalen. We worden allemaal ouder en willen later graag goed verzorgd worden, maar deze zorg is natuurlijk niet gratis. Omdat er te weinig jongeren zijn die kunnen betalen om de oudere generatie te voorzien in hun pensioen, moeten er maatregelen getroffen worden.
Maatregelen zijn onvermijdelijk. Waarom moet elke Belg zo zwaar besparen? We betalen toch al genoeg aan de overheid? Dat is zo, België heft redelijk veel taksen. Maar er zijn Europese landen die hun bevolking nog meer belastingen doen betalen, denk maar aan Zwitserland. In tegenstelling tot Belgen, komen Zwitsers nauwelijks op straat om te betogen. Zij zien in dat besparingen noodzakelijk zijn en dat er geen andere weg is.
De betogingen van afgelopen herfst haalden weinig uit. In tegendeel: ze deden onze economie absoluut geen deugd . De kost om de havens, luchthavens, spoorwegen enz. enkele dagen plat te leggen, is enorm hoog. Er zijn bovendien erg veel vandalenstreken gebeurd (o.a. winkels vernield en ruiten van auto's ingeslagen). Dit alles draagt bij aan een negatiever imago van België: bedrijven vinden het helemaal niet aantrekkelijk om te investeren in landen waar het zo wispelturig is. Zo blijft jobcreatie uit, terwijl we dit echt wel kunnen gebruiken. Andere (Europese) landen lachen ons gewoon uit. Hun vertrouwen in België neemt af en ze zoeken alternatieve landen om handel mee te drijven. Waarschijnlijk hebben de stakers daar zelf niet eens bij stilgestaan.
Ook de brave burger werd zwaar getroffen. Stakersposten werden lukraak op belangrijke wegen geplaatst. Met het openbaar vervoer naar het werk gaan, kon u vergeten. Er reden nauwelijks treinen of bussen. Wanneer u er uiteindelijk in was geslaagd om op uw werk te komen, was u er nog niet zeker van dat u wel aan de slag kon. Bedrijven werden geblokkeerd en werkwilligen mochten bedrijven niet in. Zelfs in sommige universiteiten en hogescholen geraakte u niet in.
Kan dit zomaar? Als Belg moet u toch het recht hebben om te werken? Eigenlijk zouden we deze werklust net moeten aanmoedigen in plaats van te ontmoedigen. Staken is zeker een recht, maar er bestaat ook zoiets als het recht op werken. Waar zijn we mee bezig als zelfs dit basisrecht niet meer gerespecteerd wordt?
Het staat al jaren vast dat we moeten besparen, alleen maakte nog geen enkele regering hier voldoende werk van. Ten slotte stemde meer dan 1/3 van de Belgen voor deze regering, dan is het vrij hypocriet om nu te gaan staken en meer loon te eisen.
De vakbonden beloofden om zich tijdens de kerstvakantie kalm te houden. Gelukkig hielden  ze zich hier aan. Vanaf januari kunnen er terug stakingsacties komen. U houdt uw hart best al vast, want veel overleg is er in de vakantie niet gebeurd. Bovendien is het mogelijk dat deze acties zonder aankondiging plaatsvinden. Van een aangename nieuwjaarsverrassing kunnen we dus zeker niet spreken.
Natuurlijk is het niet leuk om te besparen. Niemand staat te springen om extra geld af te geven. Maar het is wel nodig om ons land ook tijdens de vergrijzing draaiende te kunnen houden. Bovendien haalt het niets uit om het land plat te leggen, het kost alleen maar geld. Staken is egoïstisch, terwijl we net solidair moeten zijn. Als we allemaal ons steentje bijdragen, is iedereen verzekerd van een zorgeloos pensioen.