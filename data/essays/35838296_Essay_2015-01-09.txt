De promillegrens voor jonge chauffeurs moet naar omlaag
Het is zaterdagnacht en je bent op stap met enkele vrienden. De sfeer is gezellig en er worden enkele glaasjes bier gedronken. Op je horloge zie je dat het reeds drie uur voorbij is. Het bier dat nog in je glas zit drink je in één teug op. Jij en een vriend wandelen samen naar de auto want je had namelijk beloofd om hem thuis af te zetten. Tijdens de rit naar huis vraagt je vriend jou of alles goed met je gaat en of je wel in staat bent om te rijden. Net wanneer je je hoofd draait om te zeggen dat alles in orde is verlies je de controle over het stuur. Jullie belanden beide tegen een boom en overleven de klap niet. De volgende dag verschijnt volgende titel in de kranten: "Twee jongeren van 21 jaar gestorven in auto-ongeval door rijden onder invloed". 
Het is jammer genoeg een titel die we te veel in de kranten lezen. Het recept voor deze dodelijke cocktail is simpel: neem een jonge, onervaren bestuurder met 1,5 promille in het bloed en zet hem achter het stuur van een wagen. Niet bepaald de meest ideale combinatie, toch? 
Een onderzoek van het European Transport Safety Council toont ons dat jonge chauffeurs drie keer vaker betrokken zijn bij dodelijke ongevallen. Ik hoef u niet te zeggen dat alcohol in het lichaam van die jongeren dat risico aanzienlijk doet toenemen. Daarom lijk het voorstel van Herman De Croo helemaal niet slecht. De Croo wil de promillegrens verlagen met 0,3 promille waardoor jonge chaffeurs nog maar 0,2 promille in het bloed mogen hebben wanneer ze met de wagen rijden. Toch kan het voorstel van De Croo op niet veel steun rekenen. Staatssecretaris voor Mobiliteit Etienne Schouppe is van mening dat de bovengrens te laag ligt. Te laag? Naar mijn mening eerder nog te hoog! 
Laat ons nog even teruggrijpen naar de dodelijke cocktail en wat dieper ingaan op de samenstellende ingrediënten. Ten eerste is er de jonge, onervaren bestuurder. Natuurlijk heeft hij of zij al enkele uren achter het stuur gezeten en hebben ze hun rijbewijs op zak. Helaas wil een rijbewijs niet zeggen dat de chauffeur over een (goed) verkeersinzicht beschikt. Om inzicht in het verkeer te ontwikkelen is ervaring de beste leerschool, maar laat onze jongeren die ervaring opdoen op een veilige en verantwoorde manier. 
Dat brengt ons bij het tweede ingrediënt van de cocktail: alcohol. Wanneer je reeds een paar glazen gin-tonic op hebt zal je last ondervinden van een dubbele tong in de mond en ook het wandelen verloopt niet vlot meer. Maar in de ogen van jongeren is er helemaal niets aan de hand. Wat zijn nu enkele gin-tonic's voor een student? Die overmoedigheid is het venijn in de staart. Jongeren beseffen niet genoeg wat de risico's zijn van dronken rijden. Ze denken dat ze in staat zijn om nog verantwoord met de auto te rijden terwijl ze eigenlijk niet eens meer besef hebben van de snelheid waartegen ze rijden. Zo brengen ze niet alleen zichzelf in gevaar maar iedereen die op dat moment deelneemt aan het verkeer.
Het lijkt me daarom hoogst nodig om alcohol in het verkeer schaakmat te zetten. Daarvoor zijn harde, consequente maatregelen nodig. Een eerste stap in de goede richting is het voorstel van De Croo, maar dan met een upgrade: de 0,2 promille verlagen. Niet naar 0,1 maar naar 0,0. Een nultolerantie, met zware boete bij overtreding, voor alcohol achter het stuur lijkt me de enige mogelijkheid om het probleem te verhelpen. 
We kunnen ook niet langer stilstaan bij onze huidige verkeerscampagnes. Onze vrolijke, positieve Bob-campagnes blijven immers toch niet hangen in het hoofd. Een iets 'hardere' aanpak op gebied van sensibiliseringscampagnes lijkt me niet overbodig. Waarom niet kiezen voor een verkeersslachtoffer als gezicht van een nieuwe verkeerscampagne? Het straatbeeld zal er niet door opvrolijken maar het zal mensen, en hopelijk vooral jongeren, de realiteit van verkeersongevallen doen beseffen. 
De geschiedenis heeft de mensheid al meerdere keren geleerd dat we eerst met ons hoofd tegen de lamp moeten lopen om dan pas te beseffen wat er fout ging. Chauffeurs moeten eerst een ongeval veroorzaken alvorens ze het verkeersgevaar inzien. Een ongeval kan je niet altijd vermijden of voorkomen, maar we kunnen wel de kans op een ongeval verkleinen. Laat ons die  gevaarlijke 'verkeerscocktail' minder dodelijk maken en verban het ingrediënt alcohol eruit. Voor eens en altijd. 