1.	Inleiding
Kent u de woorden potel, duo-wc en travoltariseren al? Dit zijn enkele van de meest recente ‘neologismen van de week’ op de website van het INL: het instituut voor Nederlandse lexicologie. Deze woorden komen voor in enkele blogs, columns of krantenartikelen en vallen op omdat we ons er toch een betekenis bij kunnen voorstellen, ondanks het feit dat deze woorden niet in ons dagelijks taalgebruik voorkomen. Een potel is een samentrekking van Polen en hotel, en staat voor een hotel voor Poolse immigranten die als goedkope arbeidskrachten in België komen werken. De duo-wc werd in gebruik genomen tijdens de Olympische winterspelen van dit jaar, bij de grappige ontdekking van twee toiletten in hetzelfde hokje. En wie travoltariseert, maakt net zoals John Travolta op de uitreiking van de Oscars een grote verspreking.  	
 	Of al deze woorden ook in woordenboeken opgenomen zullen worden is nog maar de vraag. We weten nog niet of deze woorden in ons dagelijks taalgebruik zullen blijven voorkomen of dat ze slechts te wijten zijn aan een bepaald fenomeen of een stommiteit waar even mee gelachen wordt.  We praten bijvoorbeeld wel over een selfie en nooit over een fotofoon, maar hoe komt dit precies? Het woord selfie heeft dus veel meer kans om in het woordenboek opgenomen te worden. In deze paper zal vooral het onderscheid tussen woorden die nieuw zijn in een taal en woorden die verdwijnen uit een taal belicht worden. Er wordt vooral gekeken naar de manier waarop er beslist wordt of een woord opgenomen wordt in het dagelijkse taalgebruik of niet. Eerst zullen enkele belangrijke begrippen zoals neologisme, retrologisme en taalleemte uitgelegd worden. Daarna zal verder ingegaan worden op de reden waarom neologismen ontstaan en hoe ze in woordenboeken terechtkomen. 
1.	Wat valt er onder de term ‘neologisme’?
De term ‘neologisme’ lijkt op het eerste gezicht een gemakkelijke definitie te hebben: een woord dat pas ontstaan is, een nieuw woord. Maar toch komt er heel wat meer bij kijken vooraleer een woord als neologisme bestempeld kan worden. Het is immers moeilijk om te voorspellen of een woord in gebruik zal blijven nadat het ‘gemaakt’ is, of dat het in de vergetelheid geraakt en een ‘gelegenheidswoord’ genoemd zal worden. Deze gelegenheidswoorden zien we opduiken in kranten of columns en komen vaak voor in de vorm van samenstellingen die gebruikt worden in een zeer specifieke context of bij een concrete gebeurtenis. Ze worden echter in zo weinig gevallen gebruikt, dat ze amper kans hebben om het te halen als echt neologisme. Ewoud Sanders geeft als voorbeeld het woord zwembadgeweld. Beide woorden ‘zwembad’ en ‘geweld’ bestaan al en hebben geen extra uitleg nodig. Nu zullen wij deze woorden niet zo snel als samenstelling gaan gebruiken, maar dit was wel het geval in 1999, toen de gelegenheidssamenstelling zijn intrede deed omdat het geweld in zwembaden toenam en er maatregelen getroffen moesten worden. Naarmate het geweld in de zwembaden afnam, werd ook de nieuwe samenstelling steeds minder gebruikt (2009, p.7). 	
 	Een woord kan dus pas als neologisme worden beschouwd als het frequent voorkomt in ons taalgebruik. De neologismen moeten aanslaan bij de grote massa. Dit kan bijvoorbeeld doordat ze populariserend zijn, een bepaalde interesse oproepen of humoristisch zijn van aard. Een voorbeeld hiervan is het woord selfie, dat vooral veel door jongeren wordt gebruikt als zij van zichzelf een foto trekken. Dit woord heeft bij veel mensen al geen uitleg meer nodig en werd mede daarom door Van Dale bestempeld als ‘Het woord van het jaar 2013’. Selfie geniet dus van een immense populariteit en de kans is groot dat het woord binnenkort ook in het woordenboek verschijnt. Dit heeft zeker ook te maken met de populariteit van Facebook en andere sociale netwerksites waarop de selfies gepost worden, hierdoor is ook het woord zelf niet meer weg te denken uit ons dagelijks taalgebruik. Opmerkelijk is dat selfie afgeleid is uit het Engels, een taal die steeds meer door Vlaamse jongeren wordt gebruikt, vooral tijdens het chatten. De status van het Engels heeft ook zeker te maken met de bekendheid van het woord selfie. 	
 	Neologismen kunnen op verschillende manieren gevormd worden. Het kunnen samenstellingen zijn, leenvertalingen, afgeleiden van leenvertalingen, enzoverder. Ariane van Santen merkt op dat het ontstaan van neologismen vaak gepaard gaat met het gebruik van analogie:
Op basis van tennisarm en tenniselleboog hebben taalgebruikers binnen de bepalende samenstellingen een specifiek patroon ontwikkeld, dat de eigenschappen heeft van het algemene patroon van nominale samenstellingen, maar met een eigen semantiek en een eigen, beperkte, productiviteit. Dat nu is niet uitzonderlijk, nee dat is de ‘regel’. We moeten aannemen dat woordvorming in wezen een analogisch, paradigmatisch proces is, anders is een dergelijke ontwikkeling niet te verantwoorden. Individuele gelede woorden die een taalgebruiker kent, en die in het woordenboek zijn opgeslagen, als een bron van nieuwe woorden, die daar ook weer in terecht komen (2009, p. 432).
2.1 Retrologismen
Er komen niet alleen nieuwe woorden bij maar er verdwijnen er ook een heleboel. Tegenover de neologismen kunnen we de zogenoemde ‘retrologismen’ plaatsen. Retrologismen zijn woorden die uit het dagelijkse taalgebruik verdwijnen omdat ze verouderd zijn of omdat ze aan populariteit hebben verloren. Deze retrologismen zijn vaak wel nog bekend bij een oudere generatie, maar de woorden en vaak ook de voorwerpen waar ze mee samenhangen zijn compleet uit het straatbeeld verdwenen. Ewoud Sanders geeft een telefooncel als voorbeeld, dit ding kunnen veel mensen nog exact definiëren, al is het hoogstwaarschijnlijk al een hele tijd geleden dat iemand dit nog gebruikt heeft. Vroeger stond er een telefooncel op elke hoek van de straat, maar sinds iedereen een gsm in zijn of haar tas of broekzak heeft zitten, is het gebruik van een telefooncel overbodig geworden (2009, pp. 7-8). De kans is groot dat dit woord binnen enkele jaren, dan wel decennia, uit woordenboeken zal verdwijnen en dat dit concept volledig onbekend zal zijn bij nieuwe generaties jongeren die lijden aan sms-duimen, gsm-ellebogen en andere kwalen die met een neologisme bestempeld worden.
2.2 Taalleemte
Dat er telkens nood zal zijn aan nieuwe woorden is duidelijk. Weet u bijvoorbeeld hoe u het binnenste van de schel van een citrusvrucht kan benoemen? In het Engels heet dit een ‘pith’. Iedereen weet uiteraard waar het over gaat en toch kennen wij hier geen Nederlandstalig woord voor. Dit fenomeen bestempelen we als ‘taalleemte’ (Hendrickx 2013, z.p.). Er zijn dus concepten, technieken en voorwerpen waar wij geen woorden voor hebben, dit komt mede omdat er steeds nieuwe dingen uitgevonden worden en taal dus bijgevolg ook onderhevig is aan veranderingen. Een verklaring hiervoor is dat wij vaak te maken krijgen met maatschappelijke veranderingen die telkens ook een behoefte aan woorden en uitdrukkingen voor nieuw ontstane dingen met zich meebrengt (De Coster 1999, p.5). Een ‘pith’ is natuurlijk geen nieuw concept, maar toch hebben we nooit de nood gehad om het te benoemen in het Nederlands.
2.	Waar ontstaat een neologisme?
Neologismen kunnen op verschillende plaatsen ontstaan. Vaak worden ze voor het eerst genoteerd in columns en krantenartikelen, ook jongeren hebben een belangrijke invloed op het tot stand komen van neologismen, maar eigenlijk kunnen ze zowat overal voorkomen. Dit maakt dat we vaak niet eens weten waar een nieuw woord ontstaan is. Bij enkele woorden valt de plaats van ontstaan wel af te leiden. Hier gaat het vooral om woorden die uit een specifiek vakjargon komen of om woorden die in de jongerencultuur ontstaan zijn.
3.1 Vakjargon
Elke dag ontstaan er wel nieuwe technologieën, gebruiken of voorwerpen. Zoals ook de zegswijze luidt, moet het kind een naam hebben en is het ontstaan van nieuwe woorden dus een natuurlijk proces. Nieuwe computerprogramma’s, applicaties voor smartphones en een pas ontdekte diersoort zijn maar enkele voorbeelden van dingen waarvoor wij nieuwe namen nodig hebben. Maar ook bij politici ontstaan er nieuwe woorden, denk maar aan het befaamde vlinderakkoord van Elio Di Rupo of aan loketjanet, geïntroduceerd door Bart de Wever. Deze nieuwe woorden ontstaan dus in een specifieke context, maar naar mate ze aan bekendheid winnen, zullen ze door steeds meer mensen gebruikt worden.
3.2 Neologismen in jongerentaal
Jongeren willen zich graag onderscheiden van de massa. Ze proberen hun eigen identiteit te vinden, en dit doen ze ook door innovatief te zijn in hun taalgebruik. In chatrooms of op sociale netwerksites maken jongeren veel gebruik van bijvoorbeeld Engelse leenwoorden, maar gebruiken ze ook steevast neologismen. ‘Selfie’ en ‘duckface’ zijn woorden die consistent door jongeren worden gebruikt. Marc De Coster schrijft onder meer het woord fakbar toe aan jongeren (1999, p.5).	
 	Ook hebben jongeren de kracht om een woord te bombarderen tot hype. Van zodra zij een woord ‘cool’ vinden, nemen ze dit heel gemakkelijk over en gebruiken ze het in gesprekken onder elkaar en op sociale media en chatgesprekken. Sommige van deze woorden zullen in woordenboeken terechtkomen en uiteindelijk ook door andere generaties gebruikt worden en niet alleen meer door jongeren. 
3.	Wanneer komt een woord in een woordenboek terecht?
Om opgenomen te worden in een woordenboek van de standaardtaal moeten woorden ingeburgerd zijn en een relevante en duurzame betekenis hebben. Gelegenheidswoorden en woorden die naar een uniek individu verwijzen, zullen vaak links blijven liggen (Moerdijk 2006, p.100). Het woord ‘travoltariseren’ zal je dus hoogstwaarschijnlijk nooit in een woordenboek tegenkomen. De Grote Van Dale heeft als criterium om een woord op te nemen in een woordenboek dat “[…]een nieuw woord minstens drie jaar in verschillende bronnen verspreid over het hele Nederlandse taalgebied moet zijn aangetroffen[…]” (Moerdijk 2006, p. 105).  	
 	Een illustratie hiervan is de fotofoon. Dit woord heeft er in 2001 een nieuwe betekenis bijgekregen, namelijk die van een mobiele telefoon met een fotocamera. Net zoals ‘fotomobieltje’, sloeg het woord fotofoon niet aan bij het grote publiek (Sanders 2002, pp. 7-8). Tegenwoordig is het helemaal niet speciaal meer wanneer er een camera in een mobiele telefoon zit en wordt dit dan ook niet meer vernoemd. Het woord kwam wel terecht in enkele overzichtslijstjes met neologismen, maar heeft zich nooit in een echt woordenboek kunnen vestigen. Waarom het woord niet opgenomen werd door het grote publiek, is moeilijk te achterhalen. Mogelijk heeft het iets te maken met de voorkeur voor het woord ‘gsm’ en het feit dat er geen nood was aan een nieuwe benaming enkel en alleen omdat die gsm nu ook een cameraoptie had.
4.	Conclusie
Waarom wij sommige woorden wel of niet opnemen in ons dagelijks taalgebruik en in woordenboeken, hangt af van verschillende factoren. Er moet ten eerste nood zijn aan het nieuwe woord en er moeten ook verschillende gelegenheden zijn waarop het woord gebruikt kan worden. Dit is niet het geval met gelegenheidswoorden, die slechts in een heel specifieke context gebruikt kunnen worden. Vervolgens is het ook belangrijk dat het woord aanslaat bij de grote massa. Het kan bijvoorbeeld  een populariserend woord zijn, een woord dat een bepaalde interesse oproept of iets van humoristische aard.  	
 	Taal evolueert, en daarom zullen we altijd met nieuwe woorden op de proppen komen. Net zoals een kind in de brabbelperiode zijn eigen woordjes maakt, zal ook een volwassene altijd achter nieuwe woorden zoeken om zich te kunnen uitdrukken. Maar taal evolueert ook in de andere richting, er zullen ook altijd woorden verdwijnen. Retrologismen vallen onder deze categorie, maar ook gelegenheidswoorden die per definitie een zeer korte bestaansperiode hebben. Er zijn nog genoeg taalleemtes om op te vullen met neologismen, maar uiteindelijk zullen ook die nieuwe woorden misschien weer veel sneller verdwijnen dan verwacht.
 

