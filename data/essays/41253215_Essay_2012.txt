"Je bent gelukkig als je gezond bent ."
"Een gezonde geest in een gezond lichaam". Al in de tijd van de Romeinen was dit een leuze. Een leuze die nu ook vandaag regelmatig opduikt. Maar we kunnen ons hierbij ook een andere vraag stellen, namelijk: Wat is 'gezond' en wat is 'beter' leven? Hoewel de medische wereld er nog elke dag op vooruitgaat lijkt een gezond leven toch nog altijd gelijk te staan aan een saai leven en niet meteen beter. Want drinken als een tempelier en (vr)eten als een varken zal er in dit gezonde bestaan zeker niet bij zijn, toch?
Al die gezondheidspraatjes, je moet gezond en gevarieerd eten, voldoende water drinken, et cetera, et cetera. Vandaag de dag hoor en lees je niets anders. Je moet de krant nog maar openslaan, het nieuws nog maar horen of de nieuwe weetjes, ontdekkingen en raadgevingen vliegen je al om de oren. Middel tegen dit uitgevonden, middel voor dat ontdekt. Elke dag iets nieuws. Koffie is goed voor dit, maar dan weer slecht voor dat. Telkens weer iets anders. Maar telkens ook weer contradictorisch. Een actueel voorbeeld: na de wintermaanden is onze voorraad vitamine D uitgeput, maar de lentezon brengt onze waarden terug op peil. De enige voorwaarde is wel dat je je huid onbeschermd blootstelt aan de zon. Dus vergeet die zonnecrème, maar kregen we van onbeschermd zonnebaden nu niet net huidkanker ? Huidkanker of een tekort aan vitamine D, we hebben dus nog de keuze. Gezonder leven, beter leven, zegt u?
Bij al die gezondheidstips en goede raad kunnen we ons afvragen of het ook echt wel zo is. Het contradictorische aan de hele zaak zou je immers voor minder doen twijfelen. Leven we beter wanneer we gezonder eten? Misschien wel. Misschien is het wel zo dat onze levenskwaliteit stijgt wanneer we meer zorg dragen voor ons lichaam dan wanneer we dit niet zouden doen, maar wat is de prijs van onze inspanningen? Dat is de allerbelangrijkste vraag. Wanneer je graag eens een pintje drinkt, een sigaretje rolt of een vettige hamburger naar binnen speelt, dan is dit misschien niet echt bevordelijk voor onze gezondheid, maar ja... De straling waaraan we dagelijks worden blootgesteld lijkt me nu ook niet echt gezond te zijn. Wanneer je doodongelukkig wordt bij het zien van een groenteschotel, weegt dit 'ongeluk' dan op tegen de voordelen die je eruit haalt? 
Bent U bereidt om al die inspanningen te doen, niet roken, niet drinken en gezond te eten voor de luttele jaren die u ermee wint? Zijn die tien minuten die je minder lang leeft per sigaret voldoende overtuigend om het roken voorgoed vaarwel te zeggen? Is het pintje minder op een avond het waard om een schone lever te hebben? Wanneer met (letterlijk) doodongelukkig wordt bij het laten van je geneugden des levens, weegt dit dan op tegen alle mogelijke voordelen die deze  'propere' levenstijl met zich meebrengt? 
Het 'gezonde', 'betere' leven gaat ook schijnbaar gepaard met massaal vermageren. Iedereen, maar dan ook iedereen, schrijft een dieetboek. Een BV zonder voedingsboek op de markt begint stilaan een rariteit te worden. En bij dat vermageren, hoe kan het ook anders, hoort natuurlijk ook sporten. Mensen fietsen, lopen, zwemmen. Iedereen krijgt massaal gekke ideeën in zijn hoofd. De Muur van Geraardsbergen oprijden, de marathon van Antwerpen uitlopen, noem maar op. Je kan het zo gek niet bedenken of mensen doen het. Het is maar de vraag of het allemaal iets oplevert en of het allemaal wel gezond is. Al die mensen die uit hun luie stoel komen en een draaibeweging van 180° maken. Plegen zij geen roofbouw op hun lichaam? Dat vraag ik me soms af wanneer ik mannen in veel te strakke fietspakjes voorbij zie flitsen op hun felle fietsen, een spoor van zweet achterlatend. Of wanneer er puffende vrouwen, in al even strakke bloesjes voorbijlopen, of beter gezegd strompelen, hun make-up helemaal uitgelopen door het zweet. Waarom sporten ze? Om gezondheidsredenen, voor het plezier, om op te scheppen bij hun vrienden...voor een 'beter' leven?!
Elk voordeel heeft zijn nadeel. Het ene gaat niet zonder het andere. Maar je gezondheid hangt ook voornamelijk van je ingesteldheid af. Alles hangt af van wat jij wilt. Voor mij is gezond en beter leven een leven leiden dat mij gelukkig(er) maakt. Of dat nu is wanneer ik loop of me neerplof in de zetel met een pak chips. Sporten een vieze shakes drinken, allemaal goed en wel. Maar de inspanningen die ervoor geleverd worden, die mensen misschien wel diep ongelukkig maken. Is het dat allemaal wel waard? Neen, je bent gelukkig als je gezond bent. Maar het omgekeerde is ook waar, je bent gezond als je gelukkig bent. Vergeet "een gezonde geest in een gezond lichaam". Vanaf nu wordt "je bent gezond als je gelukkig bent" onze nieuwe leuze! 
