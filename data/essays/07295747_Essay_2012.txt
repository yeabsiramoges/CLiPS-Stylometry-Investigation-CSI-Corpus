Reclameboodschappen verknallen ons kijkplezier (niet?).

Je kent het wel, je bent net een spannende film aan het bekijken met George Clooney in de hoofdrol en plots verschijnt "Cora van Mora" in je beeldbuis. "Is het nu al weer tijd voor het reclameblok?" vraag je jezelf dan af. Deze zogenaamde 'reclameblokken' kunnen voor heel wat frustratie zorgen. Op sommige, vooral commerciële zenders, kunnen ze wel vier keer verschijnen gedurende een langspeelfilm. Dat is dus ongeveer om de twintig à vijfentwintig minuten. De laatste jaren rijst er steed vaker de vraag: "Verknallen reclameboodschappen ons kijkplezier niet?". Helaas is hier geen eenduidig antwoord op te geven. Er zijn zowel voorstanders als tegenstanders van reclame op televisie. En natuurlijk zijn het niet alleen de reclameblokken die storend kunnen zijn, er is ook nog het steeds populairder wordende fenomeen 'productplacement'.

Het standpunt van de tegenstanders van reclame tussen tv-programma's is duidelijk: "Reclame verkalt ons kijkplezier.". Men is het beu dat een film of programma steeds weer onderbroken wordt door reclame. Zelfs op de niet-commercieele zenders, zoals 'Eén', wordt er steeds meer en meer reclame getoond. Gelukkig vallen deze blokken enkel tussen de programma's en worden er dus geen programma's voor onderbroken. Dat is wel wat anders bij de commerciele zenders, zoals bijvoorbeeld VTM. Tijdens 'prime-time' kunnen deze blokken daar wel bijna tien minuten duren. Velen onder ons worden niet graag vanuit hun luie zetel aangemaand om te kopen, te kopen en nog eens te kopen. Vaak komt reclame nogal agressief en dwingend over. Het geeft de boodschap dat de consument dat product waarvoor men reclame maakt absoluut moet hebben. Mensen hebben niet graag het gevoel dat ze iets moeten en nemen daarom vaak een negatieve houding aan ten opzichte van reclame. 
De voorstanders van reclameboodschappen bekijken het meer als iets diverterend. En gelijk hebben ze, want de laatste tijd wordt er steeds meer werk gemaakt van reclamespotjes. Ze gaan mee met de tijd en geven vaak de trend aan. Sommige spotjes lijken zelfs op een kortfilm. Reclame is ook een ideaal middel om op de hoogte te blijven van wat er 'in' is. Vooral jongeren zijn voorstander van reclame. Zij zijn dan ook vaak het doelpubliek van de reclameproducenten. Spotjes die gericht zijn op jongeren zijn flitsend, kleurrijk en bevatten vaak muziek van een populaire artiest. Vele artiesten zijn dus vanzelfsprekend ook voorstander van reclame. Zij pikken maar al te graag een graantje mee van het succes er van. Het is ook de ideale manier om hun muziek aan een breed publiek te tonen. Reclameboodschappen kunnen dus een ontspannend en informatief nut hebben. Maar dat niet alleen, reclame betekent natuurlijk ook een bron van inkomsten. Niet enkel de producent van een bepaald product is gebaat bij een promotiefilmpje, ook voor de zenders (vooral commerciele zenders) die de spotjes uitzenden is dit lucratief. Het verkopen van uitzendtijd is voor hen de grootste bron van inkomsten. Iedereen wil zijn reclamespot op televisie, en dan liefst nog tijdens prime-time. De commerciele zenders vragen hier dan ook immense bedragen voor. 
De laatste tijd wordt er steed vaker gebruik gemaakt van 'productplacement'. Dit is een soort van verdoken reclame. Tijdens een film of een soap wordt het product opvallend en meerdere malen in beeld gebracht. Deze vorm van reclame is minder agressief dan de reclameboodschappen doordat ze subtieler is. Een tweede voordeel hiervan is dat je programma er niet voor onderbroken hoeft te worden. Een nadeel van deze techniek is dan weer dat je vaak niet doorhebt wanneer je beïnvloed wordt omdat het zo subtiel gebeurt. Volgens sommige experts is het zelfs een soort van brainwashing. Toch wordt productplacement steeds meer en meer gebruikt. Dit komt door de opkomst van de digitale televisie. Dankzij digitale televisie kan je programma's die je gemist hebt opvragen. Je kan deze dan herbekijken zonder onderbreking van reclame. De productplacement kan je echter niet wissen in de film of soap waarin ze voor komt. Vandaar dat deze techniek een groeiende populariteit kent.

Verknallen reclameboodschappen nu ons kijkplezier? Volgens de ene wel, volgens de andere dan weer niet. Er is dus geen eensgezindheid. Wat wel zeker is is dat reclameblokken niet zullen worden afgeschaft zolang de commerciele zenders er hun belangrijkste inkomsten uit halen. Reclame is 'big bussiness', zowel voor de producenten van de aangeprijsde producten, als voor de meewerkende artiesten en voor de televisiezenders. Er zijn natuurlijk wel alternatieven voor handen, zoals bijvoorbeeld productplacement. Dit fenomeen kent een stijgende populariteit dankzij de digitale televisie. Maar ook dit fenomeen heeft zijn nadelen. Zo wordt er wel eens beweerd dat het brainwashing is. Op wat voor manier dan ook, reclame zal ons altijd weten te bereiken. We kunnen er ons dus maar beter bij neerleggen.
