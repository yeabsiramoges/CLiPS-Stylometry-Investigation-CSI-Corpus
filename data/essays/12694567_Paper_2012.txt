1.	Inleiding
In deze paper wordt beschreven hoe het Nederlands machtspatronen kan creëren. Dat onderwerp behoort tot het domein van de genderlinguïstiek, de tak van de taalwetenschap die het verband tussen taal en gender onderzoekt.  Het doel ervan is zichtbaar maken hoe het dominante denken over de seksen in de communicatie vastzit.  ‘Gender’ als begrip is de maatschappelijke invulling die aan vrouwelijkheid of mannelijkheid wordt gegeven. Het concept hangt nauw samen met de stereotiepe ideeën die in een gemeenschap heersen.  Door die vaste denkpatronen kan verbale communicatie sociale ongelijkheden op basis van gender vanzelfsprekend maken.  Een beschrijving van deze situatie zal tot een conclusie leiden die verklaart hoe stereotiep gedrag door de Nederlandse taal in stand wordt gehouden.  
2.	Representatie van gender in het Nederlands
De taalfilosoof Searle stelt dat talen de inherente capaciteit bezitten om elk detail uit de werkelijkheid uit te drukken. Toch is uit wetenschappelijk onderzoek gebleken dat deze stelling niet klopt wat de genderaanduiding betreft. In het Nederlands komt deze problematiek vooral tot uiting in de inherente mannelijke dominantie ervan. Doordat het perspectief van de man de norm bepaalt, hoeft dit in het woordgebruik niet te worden verduidelijkt. De vrouw verdedigt de niet-norm, waardoor bepaalde woorden een sekseaanduiding moeten krijgen om het perspectief ervan aan te tonen. Die ongelijke situatie zorgt ervoor dat sociale en maatschappelijke machtsverhoudingen op basis van gender als vanzelfsprekend worden beschouwd. 
2.1	 Genderspecifiek woordgebruik
Het onderzoek naar het verband tussen taal en gender is in de jaren zeventig van de twintigste eeuw ontstaan. Sindsdien wordt de genderproblematiek in het Nederlands bestudeerd. Deze studie vertrekt vanuit een dominantieperspectief dat ervan uitgaat dat bepaalde woorden de macht hebben over andere woorden. Een voorbeeld hiervan is het persoonlijk voornaamwoord ‘wij’. Volgens de theorie van Jakobson zijn de structuurprincipes ervan volgens binaire opposities gestructureerd. De eerste tegenstelling is die tussen het enkelvoud en het meervoud. Het gebruik van ‘wij’ in plaats van ‘ik’ suggereert een meervoudigheid die er vaak niet is. De tweede oppositie is die tussen de spreker en de hoorder, ofwel tussen ‘wij’ en ‘jullie’. Door de dominantie van ‘wij’ ontstaat er een situatie waarbij het steeds de spreker is die kan bepalen wie met ‘wij’ en ‘jullie’ wordt bedoeld. Dit voorbeeld toont aan hoe woorden macht kunnen creëren. 
Door de ontwikkeling van de genderlinguïstiek is er een nieuw taalbewustzijn gegroeid, waardoor seksismen en androcentrismen uit het Nederlands worden gezuiverd. Seksistisch taalgebruik houdt in dat het mannelijke perspectief als enige mogelijkheid wordt gehanteerd om de werkelijkheid weer te geven.  Androcentrisch taalgebruik betekent dat er een ongelijk onderscheid wordt gemaakt tussen de geslachten in het voordeel van de man.  Het doel van de zuivering is het verband tussen de taal en de maatschappij zichtbaar maken. Een eerste voorbeeld daarvan is het woord ‘juffrouw’. Deze aanspreekvorm voor ongehuwde vrouwen is in het Nederlands verdwenen omdat er voor mannen geen equivalent bestond. Het gebruik ervan impliceerde de ongelijke situatie dat enkel van een vrouw onthuld moest worden of ze nog beschikbaar was of niet.  Het tweede voorbeeld zijn de beroepsnamen. In sommige gevallen is het geslacht niet uit de titel af te leiden, maar de meeste beroepen kunnen probleemloos in de taal worden aangepast omdat ze expliciet het geslacht aangeven. We kunnen bijvoorbeeld makkelijk een ‘timmerman’ een ‘timmervrouw’ noemen. Wanneer een vrouw een bepaalde functie bekleedt, wordt ook steeds vaker de vrouwelijke benaming gebruikt, zoals ‘directrice’ in plaats van ‘directeur’. Door deze aanpassingen in het lexicon wordt het vrouwelijke perspectief steeds minder de uitzondering.  
2.2	 Genderspecifiek taalgebruik
Voor de algemene stelling dat vrouwen een beter ontwikkelde taalvaardigheid dan mannen bezitten, werden vanaf het begin van de twintigste eeuw steeds andere verklaringen gegeven. Aanvankelijk werd het betere taalvermogen van vrouwen aan biologische eigenschappen toegeschreven. Nadien heerste er een behavioristisch idee dat ervan uitging dat meisjesspeelgoed zoals pratende poppen een taalstimulerende werking had. Sinds het begin van de eenentwintigste eeuw worden opnieuw biologische en neurologisch verklaringen verdedigd. Dat vrouwen beter zijn in taal is volgens deze recente stellingen een aangeboren vermogen.  
Een ander algemeen aanvaard idee is dat vrouwen de standaardtaal beter beheersen dan mannen. Deze stelling is in de eerste plaats historisch te verklaren. Vrouwen hadden door hun stereotiepe rol als opvoedster een belangrijke taak om de moedertaal aan hun kinderen over te brengen. Taal was voor hen ook de enige manier om een status te verwerven. Meer recent wordt de verklaring in de hersenen gezocht. In deze context moet de opkomst van het Poldernederlands worden gesitueerd. Volgens Jan Stroop hebben jonge hoogopgeleide vrouwen de beschaafde uitspraakvorm bewust losgelaten om hun toegenomen emancipatie te  verdedigen. 
Een vooroordeel over de verbale communicatie is dat de spreekstijl van een vrouw wordt gekenmerkt door het gebruik van vraagvormen en van een hoge toon. Verschillende theorieën hebben dit beeld ondersteund. In de jaren zeventig van de twintigste eeuw stelde de deficiet theorie dat dit genderspecifieke taalgebruik het gevolg is van een psychologische onzekerheid. Nadien werd de dominantietheorie verdedigd die deze spreekstijl toeschrijft aan de stijgende vrouwelijke emancipatie. Volgens de differentiatietheorie heeft het vragend taalgebruik een coöperatieve functie, met als doel de gesprekspartner betrekken. Vanaf het begin van de eenentwintigste eeuw wordt een biologische verklaring verdedigd. Een hoge, stijgende toon wordt volgens deze stelling geassocieerd met onderdanigheid en afhankelijkheid. Een lage of dalende toon daarentegen drukt dominantie en autonomie uit. Volgens de voorstanders van de biologische theorie wordt het stereotiepe beeld van de vrouwelijke spreekstijl hierdoor bevestigd.  
Critici vinden dat het onderzoek naar taal en gender te weinig rekening houdt met de individuele variatie van taalgebruikers. Naast het genderverschil zijn er ook andere voorwaarden die een belangrijke rol spelen in de ontwikkeling van talige vaardigheden, zoals opleiding en sociale factoren. Volgens deze kritiek kunnen de linguïstische theorieën rond genderverschillen daardoor genuanceerd worden. 
3.	Mannentaal en vrouwentaal
Volgens wetenschappelijk onderzoek is het taalgebruik van mannen en vrouwen niet altijd hetzelfde. Eerst en vooral zijn er een aantal algemene verschillen die betrekking hebben op: de manier waarop er wordt gepraat, de gespreksonderwerpen, het woordgebruik en de lichaamstaal. Daarnaast zijn er ook specifieke verschillen. Als voorbeeld daarvan wordt het compliment aangehaald. 
3.1	 Algemene verschillen
Het onderzoek van Agnes Verbiest heeft aangetoond dat er enkele algemene verschillen tussen mannentaal en vrouwentaal zijn te onderscheiden. Toch zijn de resultaten ervan op enkele moeilijkheden gebotst. Het vertrekpunt van het onderzoek betrof de eigen ideeën en verwachtingen van de wetenschapper. Daarnaast werden de verschillen vaak absoluut voorgesteld, alsof er geen verschil bestaat tussen mannen en vrouwen onderling. Daarom worden in deze paper enkel de objectieve feiten besproken. 
3.1.1	Fonologie
De fonologische verschillen tussen mannelijke en vrouwelijke taal zijn: de toonhoogte, het dynamisch stembereik en de intonatie. Ten eerste ligt de toonhoogte van een mannenstem gemiddeld 0,5 tot 0,9 octaaf lager dan die van een vrouwenstem. Daarbij komt nog bij dat mannen met een borststem spreken, waardoor ze vaak luider praten dan vrouwen, die een kopstem gebruiken. Ten tweede is het dynamisch stembereik bij vrouwen groter. Daardoor hebben ze een grotere afstand tussen de hoogst en laagst mogelijke toonhoogte, waardoor er meer stemvariatie mogelijk is. Het gevolg hiervan is dat ze makkelijker en vaker een vragende intonatie gebruiken. Deze biologisch omschreven fonologische verschillen tonen aan waarom we een mannenstem en een vrouwenstem meestal onmiddellijk van elkaar kunnen onderscheiden.  
3.1.2	Taalgedrag: spreekstijl en houding
Volgens het onderzoek van Agnes Verbiest bestaan er verschillende spreekstijlen op basis van gender. Mannen gebruiken vaker onnodig moeilijke woorden en zinnen. Ze passen meer zinsconstructies toe die aangeven dat iets noodzakelijk of verplicht is, bijvoorbeeld: ‘Dat is zo’. Vrouwen maken meer gebruik van verkleinwoorden en versterkingswoorden, zoals ‘erg’ en ‘ontzettend’. Hun zinnen geven vaker aan dat iets wenselijk of mogelijk is, bijvoorbeeld: ‘Dat zou best wel eens zo kunnen zijn’. 
De gesprekshouding is een ander belangrijk verschil tussen het taalgedrag van mannen en vrouwen. Volgens het onderzoek van Deborah Tannen nemen mannen in een gesprek sneller een dominante en sturende houding in, ze gaan makkelijker het conflict aan en ze durven sneller in te gaan tegen een andere mening. Vrouwen streven in een gesprek eerder naar harmonie en ze gaan liever conflictvermijdend te werk. Het stellen van vragen is voor hen een manier om de communicatie levendiger en aangenamer te maken in plaats van enkel de feitelijke informatie aan te halen.   
3.1.3	Non-verbale communicatie
Het laatste algemene verschil betreft de lichaamstaal. Vrouwen zijn hier volgens Agnes Verbiest veel gevoeliger voor. Ze letten meer op de lichaamstaal van de gespreksdeelnemers en ze maken er ook vaker gebruik van, bijvoorbeeld door te knikken of te glimlachen om hun gesprekspartner aan te moedigen. Vrouwen interpreteren de gebaren, de houding of de mimiek sneller als een boodschap, waardoor ze er meer rekening mee kunnen houden. Mannen zijn minder gevoelig voor non-verbale communicatie, waardoor ze het zelf niet zo vaak toepassen. 
3.2	 Specifieke problematiek: complimenten
Het geven of krijgen van complimenten is niet zo eenvoudig als het lijkt. Volgens Agnes Verbiest is het zelfs een delicate zaak door de conventies die er impliciet aan verbonden zijn. Wat de gever met zijn lofuiting wil bereiken, is net zo gecompliceerd als hoe de ontvanger erop kan reageren. Er bestaan twee soorten complimenten die het verschil tussen vrouwentaal en mannentaal kunnen illustreren: het solidariteitscompliment en het aanmoedigingscompliment. 
3.2.1	Solidariteitscompliment
Het solidariteitscompliment wordt gebruikt om een verbondenheid tussen de spreker en de hoorder duidelijk te maken. Dit type komt vaak voor tussen vrouwen die het aanwenden om het uiterlijk of het karakter van de ander te prijzen. De waarheid is voor hen geen voorwaarde om iemands voorkomen te complimenteren. Daarom zijn vrouwen vaak erg royaal met het uitdelen ervan.  Voor mannen is de werkelijke betekenis wel van belang. Daarom zeggen ze meestal pas iets positiefs tegen iemand als ze het echt menen. Een man percipieert het ontvangen van een solidariteitscompliment als een beoordeling, wat zorgt voor een ongelijke verhouding tussen de gever en de ontvanger. Daarom zal hij proberen om zijn ondergeschikte positie recht te zetten door het geven van een wedercompliment. 
3.2.2	Aanmoedigingscompliment
Het aanmoedigingscompliment komt vooral voor tussen mensen met een ongelijke status. Dit type wordt meestal gebruikt door de hogere in status om een prestatie te complimenteren. Daardoor is het een middel om de hoorder bewust of onbewust te manipuleren.  De gever van het compliment verwacht twee reacties: een op het waardeoordeel en een op de lofuiting. Dat is vaak moeilijk voor de ontvanger, want enerzijds kan je een waardeoordeel moeilijk ontkennen en anderzijds wordt het als arrogant beschouwd om een lofuiting te beamen. Aanmoedigingscomplimenten worden vooral door vrouwen erg gewaardeerd, omdat het een blijk van waardering is voor de geleverde prestaties. Voor een man betekent het aanvaarden ervan dat hij de ander toestaat om hem in een ondergeschikte positie te plaatsen. 
4.	Conclusie
De dominantie van het mannelijke perspectief in het Nederlands heeft een situatie gecreëerd waarin stereotiepe denkpatronen in de taal vastzitten. Sinds het ontstaan van de genderlinguïstiek wordt deze problematiek steeds meer onthuld. Dat is een eerste stap om het taalgebruik van mannen en vrouwen gelijkwaardig te maken. De wetenschappers die het verband tussen taal en gender onderzoeken, vinden dat er meer begrip voor de verschillende spreekstijlen moet worden opgebracht.  Door een kritische houding aan te nemen tegenover de machtsverschillen die het Nederlands kan veroorzaken, is het mogelijk om creatiever en flexibeler met het eigen taalgebruik om te springen. Die houding kan zorgen voor een hogere waardering van de verschillende spreekstijlen, waardoor stereotiep taalgebruik stilaan kan verdwijnen. 
