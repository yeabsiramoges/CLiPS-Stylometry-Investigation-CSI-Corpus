Wie of wat maakt ons nu echt gelukkig?
Huisje, tuintje, kindje of eerder een belangrijke functie met bijhorend hoog loon. Ieder heeft zo zijn eigen voorstelling van het perfecte leventje. Maar één doel heeft iedereen gemeenschapelijk, namelijk gelukkig zijn. Je toekomstplannen mogen nog zo ambitieus of rooskleurig zijn, als je zelf niet goed in je vel zit, zal dit alles je nooit genoeg voldoening geven. Maar hoe zorg je er voor dat je fluitend door het leven gaat? Bepaal je dat helemaal zelf of heeft de samenleving hierop toch een grotere invloed dan gedacht?
Uit onderzoek bij 2694 Vlamingen blijkt dat slechts 46% van hen zichzelf als 'gelukkig' omschrijft. Met een cijfer dat op minder dan de helft van de bevolking wijst, toont het onderzoek ons een bedroevend resultaat. Zeker wanneer we het cijfer vergelijken met dat van vorig jaar, wordt de teleurstelling alleen maar groter. Het jaar voordien bedroeg het aantal 'gelukkigen' nog 54%, wat betekent dat er dit jaar 8%  ongelukkige Vlamingen zijn bijgekomen. Je zou voor minder triest worden.
Maar hoe komt het nu dat meer dan de helft van de Vlaamse bevolking hier zo slecht op scoort? Deskundigen halen verschillende redenen aan zoals de toenemende onzekerheid, economische crisis, dalende zekerheid betreffende sociale ondersteuning, ...  De economische crisis heeft veel mensen hun baan gekost, waardoor ze plots op straat komen te staan en toch moeten zien rond te komen. Daarbij komt nog dat hij/zij het gevoel heeft niet goed genoeg te zijn voor de organisatie en de samenleving. Hij heeft het gevoel dat hij gefaald heeft, wat een direct gevolg heeft op het zelfbeeld van de ontslagen werknemer.  Om bovendien in zulke onzekere tijden aan een nieuwe job te geraken, is allesbehalve evident. Dat deze mensen minder gelukkig zijn dan zij die wel werkzekerheid en een vast inkomen hebben, spreekt dan ook voor zich.  Wanneer daarenboven de sociale steun bij dergelijke situaties aanzienlijk verminderd is ten opzichte van vroeger, leidt dat uiteraard tot nog meer zorgen en problemen en dus tot meer wanhopige burgers. 
Wanneer we de oorzaken in België vergelijken met die in andere landen, bemerken we dat deze grotendeels overeenkomen. Toch duiken er hier en daar enkele bijkomende elementen op. België staat ,ondanks de lage cijfers in Vlaanderen, op de 8ste plaats in de Internationale Geluksindex. Denemarken en Zwitserland staan met een score van 8.2/10 bovenaan de lijst. Uit analyse van deze lijst leren we dat de landen die noordelijker gelegen en individualistischer zijn, een groter aantal gelukkige inwoners telt. Ook de mate van sociale controle speelt hierin een sterk bepalende rol. Landen die vrij zijn van totalitaire regimes en meer vrijheid bieden, scheppen een aangenamere leefomgeving voor hun bevolking. 
Geld maakt niet gelukkig Hoewel bedrijven en de organisatie van de samenleving een behoorlijke invloed kunnen uitoefenen op het al dan niet goed voelen van de burgers, kunnen de aanleidingen ook in de directere omgeving te vinden zijn. Zo spelen familie, vrienden en collega's een niet te onderschatten rol in iemands gevoel van welbehagen. Je mag dan wel zo rijk zijn als de zee diep is, als je niemand hebt om je geld mee te delen, zal het plaatje snel aan aantrekkelijkheid verliezen. Mensen hebben nood aan waardering en erkenning, alsook aan liefde en vriendschap. Ze moeten hun gevoelens en gebeurtenissen met anderen kunnen delen. Ze hebben bevestiging nodig en moeten het gevoel  krijgen door iemand geliefd te zijn en ook echt iets te betekenen in deze wereld. Als een groot deel van deze elementen ontbreekt, zal dit automatisch leiden tot een zeer lage zelfwaardering en bijgevolg tot een diep ongelukkig gevoel. 
In hoeverre iemand tevreden is met zijn leven en zich goed voelt in zijn vel, is dus niet toe te schrijven aan één allesbepalende factor. Het is een samenkomst van verschillende oorzaken die elk een impact hebben op het al dan niet gelukkig zijn van een individu. Geluk bepaal je niet helemaal zelf, maar je kan altijd de omliggende factoren enigszins naar je hand proberen zetten. 