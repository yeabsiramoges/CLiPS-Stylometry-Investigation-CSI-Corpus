De kern van de zaak
De discussie omtrent kerncentrales is de laatste weken weer veelvuldig aan bod gekomen. Zowel voor- als tegenstanders van de kernuitstap lieten hun stem horen. Er zijn zeker argumenten die in het voordeel van het behoud van kerncentrales spreken. Ze stoten geen broeikasgassen uit, hebben weinig brandstof nodig en kunnen ongeveer 60 jaar lang blijven draaien. Maar zijn al deze voordelen wel af te wegen tegenover dat wat echt belangrijk is, onze gezondheid en veiligheid? 
Van de paar kerncentrales die ons land bezit is Doel waarschijnlijk de bekendste. Iedereen die in Antwerpen aan de Schelde al eens naar het Noorden keek, zag ze al. De torens van de petrochemie en op de linkeroever twee gigantische torens en hun dikke rookpluimen. Een mooi zicht is het niet, maar niet veel mensen zien deze torens als een gevaar. Dat zijn ze wel. De kans op een ongeval is inderdaad erg klein maar als het zou gebeuren zullen de gevolgen desastreus zijn. En een kerncentrale kan nooit 100 procent veilig zijn, een ongeval kan altijd. 
Een ongeval zou grote delen van België en Nederland onbewoonbaar maken. Doel ligt zowat midden tussen Brussel en Rotterdam en vlakbij Antwerpen. Deze steden en hun agglomeratie zouden noodgedwongen leeglopen als het misgaat. De havens van Rotterdam en Antwerpen (allebei bij de tien grootste havens ter wereld) vallen stil en bijna de hele Benelux verandert in een dor niemandsland met enkel geschiedenis en radioactiviteit. In de streek rond Tjsernobyl woont nu ook nog niemand en dat zal nog wel even zo blijven. 
In Fukushima was er een ander voorval. In 2011 vond er in de buurt van de kerncentrale een zware aardbeving plaats, dit beschadigde een reactor en de beveiliging. Hierdoor liepen er liters aan radioactief koelwater recht in de oceaan. Voorstanders van kernenergie roepen steeds dat er in België en Nederland nooit aardbevingen plaatsvinden. 
Een correcte vaststelling. Maar wat dan met overstromingen of windhozen? De verschrikkelijke storm die Nederland in 1953 onder water zette zou enkele kerncentrales zeker en vast beschadigd hebben. De kracht van de natuur mag nooit onderschat worden en zeker niet vergeten. Evenmin mag men de natuur negeren enkel en alleen omdat er in onze streken nog geen aardbevingen plaatsvonden.
Maar er is meer dan de angst voor een ongeval. De Tsjernobyls en Fukushimas van deze wereld zijn het opvallendste gevaar, dat zeker. De beelden van 1986 en 2011 zijn bij veel mensen op het netvlies gebrand. Maar misschien is een ongeval wel onterecht de grootste angst. Misschien is dat wel het gevaar dat kerncentrales elke dag produceren, maar waar niemand aan denkt. 
Elk jaar zit de Belgische staat met 120 ton hoogradioactief afval. Men kan er niets mee doen. Het is enkel verschrikkelijk schadelijk en onmogelijk verwerkbaar. Deze afvalberg blijft nog miljoenen jaren radioactief, nog miljoenen jaren extreem kankerverwekkend. Er is geen manier om de radioactiviteit weg te werken. 120 ton is niet weinig en dat is dan enkel maar het afval. Tijdens de kernreactie zelf, die in de centrale plaatsvindt, worden er ook grote hoeveelheden radiactiviteit geloosd. In de lucht, in de bodem of in het water. Dit vervuilt ook zeer sterk en zorgt dat ecosystemen hun evenwicht volledig verliezen.
Er schuilt ook gevaar in het feit dat men met uranium en plutonium meer kan dan louter energie opwekken. Sinds de Koude Oorlog zijn er op aarde voldoende kernwapens aanwezig en het aantal landen dat ze bezit wordt er ook niet minder op. Gesloten staten waar niemand een invloed op heeft kunnen onder het mom van 'civiele' nucleaire programma's aan kernbommen werken. 
Mahmoud Ahmedinejad is een voorbeeld. Hij ontkent op elke top van de Verenigde Naties ten stelligste dat hij kernwapens heeft, maar laat niemand in zijn kaarten kijken. Men kan nooit zeker zijn wat Iran allemaal aan het knutselen is achter de schermen. Tel daarbij dan nog eens op dat Iran vlakbij het licht ontvlambare Midden-Oosten ligt en een nieuw Hirosjima of Nagasaki lijkt dichtbij. 
De duurzaamheid van een kerncentrale wordt geschat op ongeveer 60 jaar. Een zeer lange periode. En de brandstof uranium is voldoende aanwezig in de aardkorst. Ook de productie van een kerncentrale ligt veel hoger. Dit zijn economische voordelen die veel hernieuwbare bronnen niet hebben, klopt. Maar toen men met steenkool- of aardgascentrales begon dacht men ook dat men een onuitputbare bron gevonden had. Nu is er nog amper iets over. 
Een kerncentrale opstarten, onderhouden, bouwen is trouwens helemaal niet zo economisch voordelig. In totaal spendeerde de Belgische staat zo'n 28 miljard euro aan kerncentrales. En de 60 jaar is nog lang niet voorbij. De kerncentrales lijken dus helemaal niet zo goedkoop uit te draaien. Op lange termijn (door het radioactief afval) of op korte termijn (door een ongeval) lijken ze ook helemaal niet zo veilig te zijn. Ze beschadigen nu al elke dag de gezondheid van mens en dier. Is dat dan niet de echte kern van de zaak?