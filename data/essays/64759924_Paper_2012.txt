0.	Inleiding
De laatste decennia heeft het Engels zich ontwikkeld tot een wereldtaal met internationale draagwijdte. Dat merken wij ook als Nederlandstalige gemeenschap. Er gaat geen dag voorbij waarin wij niet minstens één woord Engels horen, lezen, spreken of schrijven. De stempel ‘wereldtaal’ brengt wel enkele gevolgen met zich mee. Dit geldt niet enkel voor de taal in kwestie zelf: ook andere talen voelen de impact van het Engels als wereldtaal. Ik zal bekijken wat de consequenties voor de wereldtaal zelf, in dit geval het Engels, inhouden. Verder zal ik nagaan wat de gevolgen voor en eventuele reacties van een andere taal, in dit geval het Frans, kunnen zijn.
1.	Kenmerken van een wereldtaal
Vooraleer een taal als wereldtaal beschouwd kan worden, zijn er een aantal kenmerken waaraan de taal moet voldoen. Een taal moet in een bepaald aantal velden van een zekere waarde zijn om internationaal gewicht te hebben. Er zijn vier belangrijke domeinen: het demografisch, economisch, politiek en cultureel domein (De Lombaerde, 2008 : 25 en Vanneste, 2005 : 22-40). 
Demografisch domein: een taal met een groot aantal sprekers heeft meer kans om een wereldtaal te worden, dan een taal met een beperkt aantal sprekers. Hierbij speelt de demografische verspreiding van de sprekers een rol en is het ook belangrijk dat de groep die de taal beheerst niet enkel moedertaalsprekers zijn (De Lombaerde, 2008 : 26-27 en Vanneste, 2005 : 22-24). 
Economisch domein: wanneer een land waarin een bepaalde taal wordt gebruikt economisch dominant is, zal dit de internationale status van de taal beïnvloeden. De economische invloed van een land wordt vaak gemeten aan de hand van het bruto nationaal product (De Lombaerde, 2008 : 27-28 en Vanneste, 2005 : 24). 
Politiek domein: de kans is groter dat een taal die als officiële taal gehanteerd wordt in verschillende landen uitgroeit tot een wereldtaal, dan een taal die slechts in één land gebruikt wordt als officiële taal (De Lombaerde, 2008 : 30-31 en Vanneste, 2005 : 36-37).
Cultureel domein: een taal die sterk aanwezig is op het internet, waarin veel wetenschappelijke publicaties worden gedrukt enzovoort, heeft meer kans om uit te groeien tot een wereldtaal. Ook de rol van het onderwijs valt onder dit domein (De Lombaerde, 2008 : 37 en Vanneste, 2005 : 29-34).
De combinatie van de verschillende posities die een taal inneemt in deze domeinen, bepaalt de internationale waarde van een taal (De Lombaerde, 2008 : 25).
Het is belangrijk voor ogen te houden dat elk van deze domeinen nog onderverdeeld kunnen worden in een groot aantal deeldomeinen en kenmerken. Ook breiden sommigen het aantal domeinen nog uit (Vanneste, 2005 : 27-28) terwijl D. Crystal (2003) slechts twee belangrijke voorwaarden aanhaalt die van een taal een wereldtaal kunnen maken (Crystal, 2003 : 4-5). Daar ga ik nu echter niet op in, omdat ik mij eerder zal toespitsten op de gevolgen die een wereldtaal met zich meebrengt.
2.	Het Engels als wereldtaal
Het Engels scoort hoog op de vier domeinen die hierboven besproken zijn. De laatste jaren is deze taal dan ook uitgegroeid tot een wereldtaal die van groot belang is in een groot aantal landen.
2.1	Het Engels wereldwijd: ‘English as a lingua franca’
Het Engels is alomtegenwoordig de dag van vandaag. Zo is het Engels, samen met het Frans, de enige taal die op alle vijf de continenten wordt gesproken (Vanneste, 2011-2012 : 47). Verder is het Engels de derde meest gesproken taal ter wereld, na het Chinees en het Hindi. Daar bovenop wordt het Engels ook niet geassocieerd met etnische kenmerken: de taal is multi-etnisch, zoals A. Vanneste het verwoordt (Vanneste, 2011-2012 : 46). Dit laatste geldt ook voor de meeste andere West-Europese talen, maar zij scoren algemeen dan weer lager dan het Engels op de vier belangrijke domeinen die eerder besproken zijn. 
Doordat het Engels niet enkel gesproken wordt op de vijf continenten, maar ook over de continenten heen, en dus vaak gehanteerd wordt door sprekers met een verschillende moedertaal, wordt er ook wel eens gesproken van English as a lingua franca (Seidlhofer, 2005 : 393). Het grote aantal sprekers van het Engels, en dan vooral de grote diversiteit aan sprekers, brengt enkele gevolgen met zich mee, die ik in de volgende paragraaf zal bespreken.


2.2	Gevolgen voor de kwaliteit van het Engels: ‘Globish’ en ‘Englishes’
Het internationale gebruik van het Engels, heeft een terugslag op de taal zelf. Doordat het overgrote deel van de mensen die Engels spreken geen moedertaalsprekers zijn, ondervinden de kwaliteit en het uitzicht van de taal daar de gevolgen van. Zoals B. Seidlhofer (2005) het verwoordt: ‘(…)English is being shaped at least as much by its non-native speakers as by its native speakers’ (Seidlhofer, 2005: 393). M. Van Oostendorp (2002) bespreekt in zijn boek de kwaliteit van het Engels bij zijn landgenoten, de Nederlanders. Na de aanslag van 9/11 op de WTC-torens in New York, stuurden Nederlandse kinderen tekeningen en brieven op, waarin ze een ‘variant’ van het Engels hanteerden. Zo geeft hij als voorbeeld dat een kind ‘I love you soo mats. I tingk det jou mast ran’ schreef (M. Van Oostendorp, 2002 : 2). Al snel werd dit taaltje vertederend ‘crude Tulip English’ genoemd door het tijdschrift New Yorker (M. Van Oostendorp, 2002 : 2). M. Van Oostendorp (2002) zegt vervolgens dat ook volwassen een tulpen-Engels hanteren, of zoals hij het ook noemt, een steenkolen-Engels: geen Standaardengels, maar een nieuwe, internationale variant, gebaseerd op het Amerikaans en het Brits (M. Van Oostendorp, 2002 : 2-3).
A. Vanneste (2011-2012) deelt diezelfde mening en zegt dat niet het Engels internationaal gehanteerd wordt als wereldtaal, maar wel het Globish. Globish of Basic English, is een elementaire vorm van het Engels (Vanneste, 2011-2012 : 47). De term Basic English is in het leven geroepen door Charles K. Odgen. Deze Brit bedacht dat men na de Eerste Wereldoorlog baat zou hebben bij een universele taal. Als basis hiervoor nam hij het Engels, omdat deze taal ondersteund werd door een groot imperium. Het Engels op zich vond hij echter te gecompliceerd, en daardoor riep hij het Basic English in leven. BASIC staat in dit geval voor de afkorting van British American Scientific International Commercial (Van Oostendorp, 2002 : 22). 
Terwijl M. Van Oostendorp (2002) over het Basic English praat als over een bewust gecreëerde taal, lijkt het voor A. Vanneste (2011-2012) eerder een verzamelnaam voor verschillende soorten elementair Engels die wereldwijd gehanteerd worden (Vanneste, 2011-2012 : 47). Wat dan juist onder deze algemene noemer valt, zijn volgens A. Vanneste  Englishes. Het standaard (Brits) Engels, wordt slechts door een minderheid van de Engelssprekenden gehanteerd, terwijl het overgrote deel een variant van de taal gebruikt. Al deze varianten kunnen samengebracht worden onder de noemer Englishes (Vanneste, 2011-2012 : 47). 
Ook hier is het belangrijk om rekening te houden met de verschillende benaderingen ten opzichte van de indeling van deze varianten. Ik heb mij hier voornamelijk toegespitst op de indeling die A. Vanneste hanteert (Vanneste, 2011-2012 : 47). M. Van Oostendorp (2002) daarentegen gebruikt andere benamingen en deelt het Engels ook iets anders in. Zo spreekt hij van Standaard Amerikaans-Brits Engels, Spreektaalengels of Oral and Vernacular Englishes en het wereld-Engels, ook wel het International Colloquial English, waarvoor hij ook de term steenkolen-Engels gebruikt (Van Oostendorp, 2002 : 46). 
Los van het feit dat een wereldtaal interne gevolgen en gevolgen voor andere talen heeft, wijst D. Crystal (2003) ook nog op enkele andere mogelijke consequenties. Zo zou één erg dominante taal er bijvoorbeeld voor kunnen zorgen dat andere talen uitsterven (Crystal, 2003 : 15). Op deze kwestie ga ik nu niet dieper in, maar het is belangrijk in het achterhoofd te houden dat een kwaliteitsvermindering van talen niet het enige gevolg zou kunnen zijn dat een wereldtaal teweegbrengt.
2.3	Gevolgen voor de kwaliteit van het Frans
Dat een wereldtaal niet enkel interne gevolgen met zich meebrengt voor de taal in kwestie zelf, ga ik in de volgende paragraaf aantonen. Hiervoor neem ik het Frans als voorbeeld.
2.3.1 De Invloed van het Engels op het Frans
Vanaf de 13de eeuw verving het Frans het Latijn als universele taal (Muller, 1985 : 25). De periode waarin het Frans op internationaal vlak een dominante rol speelde, duurde tot aan het begin van de 19de eeuw. De groeiende invloed van het Engels, dat vooral in de 20ste eeuw aan een echte opmars begon, ligt mee aan de oorzaak van la crise du français (Muller, 1985 : 25 en Vanneste, 2005 : 72). De voornaamste oorzaken van de regressie van het Frans zijn namelijk: een steeds groter wordende anglofilie, de ontdekking van Engelstalige literatuur en het feit dat de Europese literatuur zich begint los te maken van de invloed van het Frans. Wat ook een belangrijke rol heeft gespeeld, is het feit dat Groot-Brittannië Frankrijk begon in te halen als industriële en koloniale machthebber (Vanneste, 2005 : 72). Nadien heeft het Engels dan een duidelijk overwicht gekregen op bepaalde domeinen. Dat is heel duidelijk te merken bijvoorbeeld op het gebied van de wetenschap: 60 procent van de wetenschappelijke artikels die gepubliceerd worden zijn in het Engels, terwijl slechts 9 procent in het Frans wordt gepubliceerd (Muller, 1985 : 26). 
De groeiende invloed van het Engels heeft rechtstreekse gevolgen voor de Franse taal zelf. Het Frans neemt meer en meer leenwoorden op uit het Engels. Dit geldt uiteraard niet enkel voor het Frans, maar voor alle Europese talen. Dit zou een indirect gevolg van het Amerikaanse Marshallplan zijn, dat in gang gezet werd na de Tweede Wereldoorlog. Met het Marshallplan kwam de droom van the American way of life op de voorgrond in Europa. De Verenigde Staten gingen zich inspannen om van het Engels de lingua franca te maken van de westerse wereld. Aan de hand van de taal probeerden ze de belofte van de American Dream te promoten en zo hun status van supermacht te bevestigen. Bijgevolg is heel de Europese cultuur doorspekt met elementen uit de Angelsaksische cultuur (Vanneste, 2005 : 75).
2.3.2 Reacties: purisme
Hoewel het Frans net als elk ander (Europees) land de invloed van het Engels ondervindt, zijn er in Frankrijk ook hevige reacties op de sterke invloed van het Engels. Zo zijn er initiatieven vanuit de overheid, die de impact van het Engels proberen terug te dringen en het Frans proberen te promoten. 
Een belangrijk middel waarmee het Engels mensen over heel de wereld bereikt, is doordat de taal in heel wat reclameslogans wordt gebruikt. Denk bijvoorbeeld aan de slogan ‘Open Happiness’ van Coca Cola. De Franse overheid heeft op deze dominantie van het Engels in de reclame gereageerd door anderstalige slogans te verbieden (Vanneste, 2005 : 76). Verder zijn er nog verschillende andere initiatieven van de overheid om het Engels zo veel mogelijk weg te houden uit het Frans. In 1975 is er bijvoorbeeld onder het presidentschap van Georges Duhamel l’Office du vocabulaire français opgericht. Deze instantie houdt zich voornamelijk bezig met de strijd tegen de invoer van Angelsaksische neologismen na 1945 (Muller, 1985 : 40). Twee jaar eerder, namelijk op 18 januari 1973, heeft de overheid ook voor de eerste keer in het Journal Officiel een lijst met uitdrukkingen en termen gepubliceerd, waarvan het gebruik verplicht of aanbevolen is. Zo gaven ze bijvoorbeeld als alternatief voor design, stylique en als alternatief voor pacemaker, stimulateur (Muller, 1985 : 44). Dit initiatief van de overheid heeft uiteindelijk geleid tot de Loi du 31 décembre 1975 relative à l’emploi de la langue Française. Sinds deze wet van kracht is, is het gebruik van de Franse taal verplicht voor de reclame, voor het opmaken van contracten, voor de garantiebewijzen bij goederen, enzovoort. Gebruik maken van een anderstalig woord wanneer er een Franstalig equivalent voorhanden is, is verboden (Muller, 1985 : 45).
Hoewel deze en andere initiatieven jaren geleden zijn ontstaan, hebben ze ook nu nog invloed. Sommige van deze instellingen zijn vervangen door of verder geëvolueerd tot andere instellingen die zich nog steeds inzetten voor de toekomst van het Frans. Zo is bijvoorbeeld le Commisariat général de la langue française (Muller, 1958 : 42), een initiatief dat zich bezighoudt met de verspreiding en het behoud van het Frans, in de loop van de jaren geëvolueerd tot Délégation Nationale à la langue françaises et aux langues de France. Op de site van de organisatie (www.dglf.culture.gouv.fr) kan je zien dat er nog steeds mensen zijn die strijden voor de toekomst van het Frans. 
3.	Conclusie
Dat het Engels dé wereldtaal bij uitstek is op dit moment, kan niemand ontkennen. Wat echter precies onder de noemer ‘Engels’ valt, blijkt wel heel wat meer te zijn dan het Standaardengels zoals we dat horen in Groot-Brittannië. Sommigen, zoals bijvoorbeeld C. K. Odgen, vinden het zelfs beter om een gesimplificeerde variant van het Engels te promoten, om zo een echte universele taal tot ontwikkeling te brengen. Maar is dit Basic English dan nog wel echt Engels te noemen? En willen we dat wel, zo’n universele taal? Het zet alleszins aan tot discussie.
Verder blijkt ook dat de impact van een wereldtaal niet enkel gevolgen heeft voor de taal zelf, maar ook voor andere talen, waarvoor ik het Frans als voorbeeld heb genomen. Ondanks het feit dat de overheid in Frankrijk een duidelijk taalbeleid voert met tal van maatregelen die de invloed van het Engels zo veel mogelijk moet terugdringen, blijkt de wereldtaal toch door dat pantser heen te kunnen breken. Net zoals zoveel andere Europese landen en talen beïnvloedt werden door het Amerikaanse Marshallplan en de bijhorende taalpolitiek van de Verenigde Staten, is ook de Franse taal niet gespaard gebleven van een groeiende invloed van het Engels. Dit heeft als resultaat dat het Frans ondertussen al heel wat woorden heeft ontleend aan het Engels, ondanks het feit dat er Franse equivalenten worden aangeboden.  De vraag is maar in welke mate het Frans in de toekomst alle Engelstalige invloeden zal kunnen afwenden.




