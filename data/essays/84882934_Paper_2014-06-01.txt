Inleiding
Op 17 maart 2014 keek zowat heel Vlaanderen naar de laatste aflevering van Wouters vs. Waes. Koen Wauters en Tom Waes namen het tegen elkaar op in een wheelermarathon op het (Spaanstalige) eiland Lanzarote. Bij aankomst werden ze opgewacht door een plaatselijke taxichauffeur. Het drietal converseerde in het Engels. 

Communiceren in het heterogene Europa dat we vandaag kennen, is niet altijd een sinecure. Communiceren met de rest van de wereld is dat nog veel minder. Wereldwijd worden er duizenden talen gesproken, maar als het om universele communicatie gaat, wordt er algauw naar het Engels gegrepen. In deze paper wordt een overzicht geboden van de status en het toenemende gebruik van het Engels, de invloed van deze taal op andere talen, en wordt getracht een antwoord te bieden op de vraag of het niet beter zou zijn om over te schakelen naar één globale, universele taal – iets wat vrijwel onmogelijk zal blijken. 

1.	A Linguistic Success Story

De greep van het Engels op andere talen is nooit steviger geweest dan vandaag. Een kort overzicht van het succesverhaal van deze taal wordt door door Alatis & Straehle (1997) gegeven in 'The Universe of English: Imperialism, Chauvinism, and Paranoia'. Zij zeggen dat de verspreiding van het Engels een vrij recent en in een bepaalde periode versneld gegeven is. De verspreiding ging van start bij de Norman Conquest en de bezetting van Engeland in de elfde eeuw. Door de introductie van de boekdrukkunst in de vijftiende eeuw, werd een nogal gestandaardiseerde variant van het ‘London English’ de meest verspreide en prestigieuze norm voor Engeland (Russ 1982). De status van het Engels wereldwijd is in de daarop volgende eeuwen ingrijpend veranderd met de opkomst van Groot-Brittannië als een koloniale, commerciële en industriële macht en met het meer recente belang en prestige van de Verenigde Staten. Alatis & Straehle geven twee oorzaken hiervoor: enerzijds is het in zekere mate het resultaat van de migratie van Engelsen naar andere plaatsen waar het nu de dominante taal is, zoals Australië en de Verenigde Staten. Anderzijds is het een resultaat van de oplegging van het Engels aan sprekers van andere talen in landen die gekolonialiseerd waren door Groot-Brittannië en de Verenigde Staten, zoals India en de Filippijnen. Maar, zo stellen Alatis & Straehle ook, de verbazende versnelling in de verspreiding van het Engels heeft zich voorgedaan in de postkoloniale periode. Sinds de tweede wereldoorlog is het aantal Engelssprekenden verdubbeld (parafrase, 1997, p. 4). En zo is het Engels ’s werelds eerste internationale taal geworden. Of zoals Greene (2011) het verwoordt: “There simply has never been a linguistic success story like it in world history.” 

2.	De hegemonie van het Engels

Yukio Tsuda haalt de problematiek van de bijna evidente keuze van het Engels aan in het artikel 'Hegemony of English vs. Ecology of Language: Building Equality in International Communication' (1997). Hij heeft het in dit artikel over de "hegemony of English", en legt uit waarom hij precies voor deze term kiest.

"First, [...] ‘hegemony’, compared with other similar terms, expresses the seriousness and importance of the problem more radically. [...] [It] is roughly defined as ‘the structure of linguistic and communicative inequality and discrimination between the speakers of English and the speakers of other languages as a result of the global superimposition of English as an international language’." (pp. 22-23)

Wereldwijd wordt het Engels nu door 700 miljoen mensen gesproken: zij het als officiële taal van een natie, als tweede taal, of in een mengeling van andere talen (bijvoorbeeld pidgin en creooltalen). Alatis & Straehle baseerden zich hiervoor op een rapport van de British Council: 

"The United States Information Agency (USIA) designs its programs on the basis of its estimate that "700 million people now use English as a first or second language on an everyday basis” (British Council 1986:4). Of this total, The British Council estimates that the native speakers of English number only 315 million speakers who acquire English as the first language in the United States, the United Kingdom, Ireland, Canada, Australia, New Zealand, and South Africa. This means that among the world's population who use English regularly on a daily basis, the majority (this is 385 million) are now non-native speakers.[...] [A]nother 100 million people speak English fluently as a foreign language and [...] as many as two billion (2,000 million) learners of English may be said to have "some awareness of English" (English Council:1986:4) " (Alatis & Straehle, pp. 4-5)

Door het extensieve gebruik van deze taal oefent ze ook grote invloed uit op andere talen. 
In ‘Synthesis: A review of emerging ideas in the media; the pros and cons of our mutant global business language ’ – een recensie over drie  boeken die de problematiek van het groeiend belang van het Engels aanhalen – vermeldt Katherine Bell (2011) dat de dominantie van het Engels enkel nog zal toenemen door migratie, popcultuur en het internet (parafrase, Bell, 2011). En dus: “As the world’s most popular and therefore effective lingua franca, it poses a [...] threat to other languages (Bell, 2011, p. 134).”

2.1. Gevolg in Engelstalige landen: “double edged sword”
Xue & Zuo (2013) beschreven de invloed van het Engels op internationale communicatie. Ze noemen de invloed van “English dominance” – die overigens niet enkel uit de Engelse taal, maar ook uit de Engelstalige cultuur, economie en politiek bestaat – een “double edged sword” (parafrase, 2013, p. 2264). De invloed van het Engels kan volgens hen namelijk zowel een positief als een negatief effect met zich meebrengen. Ze suggereren dat het interessant is dat de invloed van het Engels niet enkel gevolgen heeft in niet-Engelstalige landen, maar ook in Engelstalige landen (parafrase, 2013, p. 2264). Op het eerste gezicht, zo wordt in het artikel gezegd, kunnen landen waar Engels de officiële taal is enkel baat hebben bij het groeiend globaal belang van hun moedertaal: de taal draagt bij tot de cohesie van het land, en creëert een sterk bewustzijn voor de natie (parafrase, 2013, p. 2264). Maar er is ook een keerzijde. Die bijna chauvinistische trots voor hun taal zorgt ervoor dat de interesse voor andere talen in deze Engelstalige landen erg laag ligt. Xue & Zuo (2013) staven dit met het volgende cijfer: “In 2000, only 9 students successfully graduated among all the students majored in Arabian in America. While, languages using in UK is the least in Europe” (p. 2265). Vervolgens verbinden ze hieraan de conclusie dat dit de Engelse taalgebruikers toelaat om passiever om te gaan met andere talen en culturen, en vooral: “their thinking way [can become] more and more rigid” (p. 2265): een ontwikkeling die te allen tijde moet worden tegengegaan. 

2.2. Gevolg in niet-Engelstalige landen: een aantal voorbeelden
2.2.1. Duits
Hoe de moedertaal in niet-Engelstalige landen wordt beïnvloed door het Engels, is een andere zaak. Krauss (1958) bespreekt de context waarin het Duits vormen aanneemt van het Engels, en besluit het volgende:
	
“In general it seems that an English word is more likely to be used when the subject being discussed pertains specifically to some phase of American of English life. [...] [I]t is the American influence which predominates. Because of the continued presence of thousands of American army and civilian personnel plus the many American tourists every year, and because of the popularity of American films, song hits, and plays and literature in translation.” (p. 286)

Het Duits ondervindt nogal weinig invloed van het Engels, afgezien van enkele overgenomen neologismen, expressies en constructies (parafrase Krauss, 1958, p. 285). Het Duits is dus niet heel onderhevig aan het Engels, zoals ook blijkt uit een proefproject (door drie Harvard Business School professoren) waarbij een in Duitsland gevestigde technologiemultinational het Engels als officiële taal aannam.  Deze overschakeling bleek erg contraproductief. In plaats van de verhoopte efficiëntie en samenwerking tussen de Engels- en Duitstaligen, kwam er een extra spanning in de teams door een gebrek aan zelfvertrouwen om te praten in de vreemde taal bij de Duitstaligen enerzijds, en een gevoel van uitsluiting bij de Engelstaligen anderzijds (parafrase Durnell Cramton, Hinds, Neeley; 2009, pp. 1-32). 

2.2.2. IJslands
En dat is niet het enige voorbeeld waarbij er liever voor de moedertaal gekozen wordt. In How Many Languages Do We Need? The Economics of Linguistic Diversity (Ginsburgh & Weber, 2011) wordt er nog een ander voorbeeld besproken, dit keer van het IJslands. Het boek haalt de IJslandse strijd aan voor het behoud van hun taal, en hun jarenlange gelobby om uiteindelijk dan toch een overwinning op het Engels te behalen: IJslands werd op de lijst van taalmogelijkheden toegevoegd, bij Microsoft Windows 2004 (parafrase, 2011). 


2.2.3. Nederlands
Onder meer omdat Engelse televisieprogramma’s en films in België en Nederland niet gedubd worden, ondervindt het Nederlands heel wat beïnvloeding van het Engels. Maar ook voor het Nederlands gaan er stemmen op tegen het Engels. Jaap Bakker (1987) publiceerde in Onze Taal een opiniestuk waarin hij opsomt om welke redenen je zoal kunt kiezen voor het gebruik van Engelse woorden. Hij noemt er tien:

1.	Afwezigheid van een Nederlands equivalent.
2.	Behoefte aan afwisseling
3.	Behoefte aan een eufemisme
4.	Behoefte aan kortheid
5.	Behoefte aan syntactische souplesse
6.	Behoefte aan precisie
7.	Behoefte aan betekenisverruiming
8.	Verlevendiging van de taal door gebruikmaking van beeldspraak
9.	Versterking van de betekenis door gebruikmaking van klankeigenschappen
10.	Vergroting van de zeggingskracht door gebruikmaking van connotaties
(p. 73) 

Hij voegt hieraan nog het volgende toe:“[...] zelfs de grootste purist zal moeten toegeven dat de vreemde c.q. Engelse woordenschat de uitdrukkingsmogelijkheden van de Nederlander kan vergroten” (p. 73) en vervolgens ook: “Door het voortdurend opentrekken van laatjes met vreemde woorden, roesten de laatjes met goede inheemse synoniemen vast. En dat is met recht een reden tot zorg” (p. 73). Met andere woorden: gebruik enkel woorden uit het Engels als er een goede reden voor is, anders leidt het enkel tot taalverarming. Die laatste mening deelt Bakker met talloze puristenverenigingen, die ervoor ijveren om voor elk Engels leenwoord een Nederlands alternatief te zoeken. Een voorbeeld hiervan is de BTL: de Bond Tegen Leenwoorden.
3.	Isolatie vs. integratie 

Die puristische kijk op taal vormt de tegenpool van het idee om toe te werken naar één globale communicatietaal. Die beweging wil de native language nieuw leven inblazen door er geen leenwoorden in toe te laten, en zo de taal ‘zuiver’ te houden. Immers, taal is meer dan enkel een communicatiemiddel; het is ook een identiteitsmarker, het definieert. Consistent overschakelen op Engels als eventuele enige taal – puur om praktische redenen – zou een enorm verlies aan cultuur, tradities en identiteit met zich meebrengen. Of anders, zoals Gonzalez het zegt (2012): het Engels aanduiden als de enige officiële taal zou niet haalbaar noch wenselijk zijn, omdat dit de burgerrechten ontneemt van zowat de helft van de Europese bevolking (vertaling, p. 450) - en dan hebben we het enkel nog maar over de Europese Unie.  

Maar ondanks de trots en de inspanningen van niet-Engelstalige landen om hun moedertaal te behouden, krijgen die landen een dilemma voorgeschoteld, zoals opgemerkt door Xue & Zuo (2013): 

“Thus, the non-English speaking countries will be faced with a dilemma, to integrate into the world to be modernized or to isolate themselves to maintain national character. In order to be modernized, it is necessary to integrate into the world, but this will certainly bring some changes to traditional culture.” (p. 2265)

De mate waarin een taal dan uiteindelijk beïnvloed zal worden, hangt af van hoe die taal kan omgaan met deze problematiek. Xue & Zuo (2013) vatten het als volgt samen: 

“In the current situation, whether to walk out of this precidament successfully largely determines the ability to effectively deal with the problems caused by English dominance in international communication.” (p. 2265)

Hoe beter de taal bestand is tegen de Engelse invloed – hoe meer sprekers de taal heeft, de evolutie van de taal in kwestie – des te langer de taal bewaard en in gebruik zal blijven. Dat is slecht nieuws voor de minority languages – Afrikaans, Welsch, Gaelic, Fries, Koerdisch, etc. Want: “especially for those minority languages, the dominance of English can be devastating” (Xue & Zuo, p. 2265). 

4.	Hoopvolle toekomst?

Maar er is hoop: 

“We’re all capable of code-switching, not only among languages but between playful and sober, casual and formal, hyperlocal and widely accessible, modes of speaking and writing” (Bell, 2011, p. 135). 

De moedertaal hoeft dus niet noodzakelijk grote hinder te ondervinden. Het is perfect mogelijk om voor bepaalde situaties het Engels te gebruiken, en voor andere de moedertaal. 

Conclusie
Het Engels heeft door de eeuwen heen de status van een wereldtaal verworven; een multi-inzetbare taal die door een grote meerderheid van de wereldbevolking ten minste in kleine mate beheerst wordt. Puur hypothetisch en theoretisch gezien zou het erg handig zijn om wereldwijd slechts één taal te onderwijzen en te spreken, maar rekening houdend met het patrimonium, de identiteit van de sprekers en de taal zelf, is het vrijwel onmogelijk om zo een overschakeling te verwezenlijken. Een betere mogelijkheid is om – naast de moedertaal – het Engels in elk land in voldoende mate te doceren, zodat het haar status van universeel communicatietaal kan behouden, maar anderzijds ook de identiteit van de moedertaal niet verloren hoeft te gaan. We zijn immers allemaal in staat om aan ‘code-switching’ te doen, zodat de moedertaal zeker niet verloren hoeft te gaan. 








