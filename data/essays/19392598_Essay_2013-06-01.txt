Iedere voetballiefhebber kent het gevoel als zijn favoriete team een overwinning heeft behaald. Overal zie je mensen juichen, sommigen barsten zelfs in tranen uit. De supporters zijn in extase en zingen uit volle borst de clubliederen mee. Maar voor de supporters is dit niet hetzelfde als voor de spelers. Zij spelen hun match en ontvangen na afloop een dikke cheque van een paar miljoenen. That's it! Daarom stellen zeer veel mensen zich ook de vraag of profspelers nog wel echt passioneel met voetbal bezig zijn of dat ze niet enkel uitzijn op het geld. Maar wie kan hier een goed antwoord op geven?

Het hedendaagse voetbal wordt gekleurd door ploegen die gefinancieerd worden door sjeiks, oliemagnaten, miljardairs, enz. Tegenwoordig spreken journalisten, nieuwlezers en dergelijken enkel nog maar over bedragen met meer dan 6 cijfers. Het gaat er blijkbaar niet enkel meer om of spelers wel écht goed zijn. Nee, status, uitstraling en het nodige showgehalte spelen ook een zeer belangrijke rol. Of ze het volgende voetbalseizoen nu renderen of niet, dat maakt allemaal niet uit. Ze moeten er gewoon staan! 

Er zijn tegenwoordig nog maar weinig spelers waarvan je kan zeggen dat ze een ploeg naar een hoger niveau brengen. Enkele spelers die dit wel doen zijn Lionel Messi, Christiano Ronaldo, Robert Lewandowski, Thomas Müller, Zlatan Ibrahimovic, ... Zij verdienen het om zulk jaarsalaris te krijgen en om elk jaar aan de haal te gaan met enkele miljoenen. Maar sommige spelers verdienen dit ook niet en worden door voetbalcritici bestempeld als 'overgewaardeerd'. Ze worden met hoge verwachtingen naar de club gehaald maar uiteindelijk spelen ze een belabberd seizoen en worden ze uitgemaakt door de supporters. Omdat de speler een fantastisch seizoen gespeeld heeft bij zijn vorige club, wil dit niet meteen zeggen dat hij bij zijn nieuwe club ook zal schitteren. En dat is het grote probleem van het voetbal van tegenwoordig. Grote clubs willen enkel nog maar grote namen in hun team hebben, maar dit kan nadelig zijn voor het spel van de andere spelers en het resultaat dat men na het seizoen wenst te behalen. Sommige managers gaan er maar blindelings vanuit dat een grote naam ook meteen leidt tot grote successen. Maar niets is minder waar!

Daarom zijn er velen die zich afvragen waarom sommige spelers zulke gigantische bedragen krijgen én waarom de FIFA, de internationale voetbalvereniging, dit toelaat. Je kan een sponsor of een club natuurlijk niet gaan verbieden om een bepaald bedrag aan een speler toe te kennen, maar er zijn ongetwijfeld enkele manieren en stimuli om dit te beperken. Je krijgt vandaag de dag al snel de indruk dat het allemaal om het geld draait. Of een speler nu slecht of goed presteert, verandert niets aan zijn riant jaarsalaris. Hij is, zolang hij onder contract staat bij die club, zeker van zijn deel. Kijk maar naar David Beckham. Hij heeft zijn laatste voetbalseizoen afgerond bij Paris Saint-Germain. Hij zat meer op de bank dan dat hij op het veld stond. En eenmaal hij op het veld stond, waren zijn prestaties ondermaats. Maar door zijn naam en faam krijgt hij nog steeds een miljoenencontract. Niet omdat de speler goed voetbalt, maar omdat hij vroeger een groot voetballer was. Maar als hij dit nu niet meer is, waarom zou je hem in de eerst plaats in je team willen en daarbovenop ook nog eens zo veel geld geven?  Daarom gaan er velen van uit, inclusief ik, dat het voetbal zijn karakter verloren heeft. Het is zijn passie kwijt doordat er zoveel geld mee gemoeid is. 

In de tijd van Pele, Maradonna, Romario en Johan Cruyff was het anders. Daar beleefde het voetbal echte hoogdagen. En dit enkel en alleen doordat er een aantal spelers waren die ongelooflijk goed konden voetballen. Ik zeg niet dat er toen geen geld mee gemoeid was, maar de bedragen waren alvast niet zo groot en uiteenlopend. In die tijd kon je echt nog het onderscheid maken tussen een topper en een middenmoter en dat gaat nu al een stuk moeilijker. Nu blijken het allemaal toppers te zijn, maar hun prestaties weerspiegelen dat soms niet. En dat is dus het grote verschil met vroeger.

Het hedendaags voetbal is dus duidelijk wat van zijn pluimen verloren. De passie is zoek, het geld neemt de bovenhand en het lijkt soms meer op een modeshow. Waar het uiteindelijk zal eindigen, weet ik niet. Maar we hopen waarschijnlijk allemaal dat het voetbal weer glorieuze momenten teweeg brengt. Begijp me niet verkeerd als ik zeg dat het hedendaags voetbal geen plezier is om naar te kijken. Iedereen weet dat dit een andere generatie van voetballers is en het is zeker niet mijn bedoeling om met mijn redevoering het voetbal van vroeger terug te krijgen. De voetballers van nu zijn minstens even goed, misschien wel beter, maar doordat er steeds zulke belachelijk grote sommen circuleren in de voetbalwereld, krijg je de indruk dat het allemaal om het geld draait. En dat is jammer voor een sport waar passie al decennia lang het kenmerk bij uitstek is!