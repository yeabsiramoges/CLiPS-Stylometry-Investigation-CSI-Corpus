1. Inleiding

De invloed van het Engels op ons leven en de maatschappij is altijd al enorm geweest en sinds de komst van het internet enkel vergroot. Vooral op het vlak van het taalgebruik zien we een enorme verandering. Steeds meer mensen gebruiken het Engels in het dagelijkse leven. Deze paper zal zich in de volgende paragrafen focussen op het gebruik van het Engels in de Vlaamse tienertaal, en dan vooral de chattaal die tieners gebruiken op het internet.
Allereerst zal deze paper de term ‘glocalisering’, die belangrijk is in deze context, wat nader verklaren. Vervolgens zullen er enkele kenmerken gegeven worden van Vlaamse tienertaal, om duidelijk te maken hoe die zich afscheidt van de standaardtaal. Ten slotte zal de invloed van het Engels op deze tienertaal besproken worden met behulp van enkele typische kenmerken. 
2. Glocalisering

Glocalisering is een vrij recente term in de Nederlandse taalkunde. Vandekerckhove (2010: p.32) omschrijft dit woord als de ‘interactie van globaliserende en lokale processen bij allerlei economische, culturele en andere maatschappelijke fenomenen’.
 Vaak worden globalisatie en lokalisatie gezien als elkaars tegengestelde, maar dit blijkt niet zo te zijn. Volgens Robertson (1995) verwijst globalisation naar het vermengen van globale en lokale elementen. Daarom stelt hij voor om de term ‘glocalisation’, of in het Nederlands ‘glocalisering’, te gebruiken. Er is namelijk sprake van een invloed van de globale elementen op de lokale, maar ook omgekeerd. In het Nederlands komt dit er vooral op neer dat de Engelse woordenschat die opgenomen wordt in het Nederlands, ook vernederlandst wordt (Van den Berghe, 2012: p.8). Daarom wijst ‘glocalisering’ hier voornamelijk op de invloed van het Engels op het Nederlands.
Een van de belangrijkste redenen waarom het Engels de Nederlandse woordenschat beïnvloedt, is het internet. Hoewel het Engels al voor het ontstaan van het internet een wereldtaal was, is er toch sprake van een soort wisselwerking. Het Engels wordt op het internet gebruikt omdat het een wereldtaal is, maar tegelijk stimuleert het gebruik van het Engels op het internet de  status van deze taal als wereldtaal (Warshauer 2002).
3. Kenmerken van Vlaamse jongerentaal

Ten eerste is het belangrijk om een korte definitie te geven van wat ‘jongerentaal’ is. Jongeren bevinden zich op de rand van volwassenheid. Ze zijn zich bewust van de machtspositie die de standaardtaal uitoefent in hun leven. Omdat de stap richting volwassenheid vooral draait om de evolutie van een toegewezen maatschappelijke positie naar een zelfgekozen maatschappelijke positie, proberen jongeren dus ook hun eigen persoonlijkheid uit te drukken, en dit gebeurt deels ook op het vlak van taal (Delen 2013: p.7).
Hoewel jongerentaal vaak veel persoonlijke invloeden heeft - niet iedereen heeft immers dezelfde identiteit - is het toch belangrijk op te merken dat het hier om een groepstaal gaat. Door dit groepsgevoel in taal, is het namelijk mogelijk voor jongeren om hun onderlinge banden te versterken en diegenen die niet tot hun ‘groep’ behoren op een afstand te houden (Delen 2013: pp. 8-9). 
Om een beeld te schetsen van de jongerentaal op het internet en in het echte leven, zullen hier enkele kenmerken besproken worden. In dit onderdeel zullen de Nederlandstalige kenmerken aan bod komen, terwijl het volgende deel zich zal baseren op de invloed van het Engels op jongerentaal.

3.1 Bekrachtigers

Een eerste, zeer opvallend, gebruik in de Vlaamse tienertaal is het overdadig toevoegen van bekrachtigers. Tieners houden van versterkingen en zullen dus niet spreken over iets ‘saai’, maar over iets ‘megasaais’. Gebaseerd op het onderzoek van Gijsel (2000: p.84) zijn de meest gebruikte versterkende prefixen bij Vlaamse jongeren super, mega en kei. Vaak dragen deze versterkers ook een positief-kwalificerend aspect met zich mee. Wanneer een tiener praat over een ‘mega-fuif’, kan dit zowel een enorm grote fuif, als een enorm goede fuif zijn (Gijsel 2000: p.84).

3.2 Spellingwijzigingen 

Eén van de meest opvallende kenmerken van Vlaamse tienertaal is het gebruik van spellingwijzigingen. Aangezien deze niet voorkomen in de gesproken taal, zal alle informatie in dit onderdeel dus ook verwijzen naar de chattaal die jongeren gebruiken op het internet. Omdat deze categorie redelijk uitgebreid is, zal ze hier opgesplitst worden in verschillende onderdelen.

3.2.1 Afkortingen
Het gebruik van afkortingen is eerder een aparte categorie van spellingwijzigingen, aangezien het vooral de bedoeling is om met behulp van afkortingen de communicatie vlotter te doen verlopen. Door woorden af te korten, willen tieners op het internet niet noodzakelijk dichter bij de spreektaal komen, maar proberen ze vooral compacter en sneller berichten te sturen. Volgens Gheuens (2012: pp.30-31) kan de groep ‘afkortingen’ ingedeeld worden in de volgende drie categorieën:
1. Allereerst zijn er de acroniemen. Deze letterwoorden, zoals het alombekende ‘lol’ (ofwel ‘laughing out loud’), worden vaak gebruikt in Vlaamse tienertaal. Het betreft vaak Engelse zinnen, die in hun eigen taal omgezet zijn tot acroniemen en vervolgens zijn overgenomen in het Nederlands. Gheuens stelde in 2012 vast in zijn onderzoek dat het gebruik van deze afkortingen vaak beperkt blijft tot een tiental terugkerende acroniemen. 

2. Vervolgens zijn er verschillende afkortingen van individuele woorden die vaak worden toegepast. In een groot deel van de chatgesprekken van tieners zal je afkortingen terugvinden als ‘mss’ (misschien) of ‘ff’ (effe, even). Ook creatieve afkortingen komen vaak voor. Zo besparen jongeren vaak tekens in sms- of chatberichten door afkortingen als ‘d8’ (dacht) of ‘w8’ (wacht) te gebruiken.

3. Een laatste groep is die van de geïmproviseerde afkortingen. Improvisatie komt ook vaak voor in sms- en chatberichten, maar de afkortingen kunnen verschillen van persoon tot persoon. Deze afkortingen kenmerken zich vooral door de weglating van één of meerdere klinkers of medeklinkers uit een woord. Zo zullen sommige tieners ‘wanneer’ typen als ‘wnr’, terwijl anderen kiezen voor ‘wnnr’. 

3.2.2 Deletie en toevoeging van letters
Vlaamse chattaal wordt grotendeels ook gekenmerkt door deletie en toevoeging van letters. Door letters van woorden weg te laten of toe te voegen, proberen Vlaamse jongeren immers steeds dichter bij de Vlaamse spreektaal te komen. Deletie betreft vaak de weglating van de eind-n of eind-t, terwijl men bij toevoeging woorden als ‘nee’, ‘ja’ en ‘zo’ zal herschrijven als ‘neej’, ‘jah’ en ‘zow’ (Gheuens 2012: p.31).

3.2.3 Clise en assimilatie
Een laatste onderdeel van spellingwijzigingen betreft clise en assimilatie. Dit betekent dat jongeren verschillende woorden samentrekken en ze als één woord schrijven (Gheuens 2012: pp.31-32). Vaak passen tieners dit toe in de chattaal om het aantal tekens van een bericht zo laag mogelijk te houden. Twee voorbeelden hiervan zijn ‘kweeni’ (ik weet (het) niet) en ‘kwil’ (ik wil).
4. Het Engels in de Vlaamse chattaal

De Vlaamse jongerentaal kent ook een grote invloed van het Engels. Door de jaren heen is deze taal uitgegroeid tot één van de belangrijkste talen ter wereld, waardoor het onze taal en cultuur enorm beïnvloedt. Vooral het internet en televisie hebben bijgedragen tot dit proces van glocalisering. Het volgende onderdeel van deze paper zal beschrijven op welke vlakken deze taal de Vlaamse chattaal aangepast heeft.

4.1 Meest gebruikte ontleningen
 In deze categorie kunnen we een onderscheid maken tussen bewuste en onbewuste ontleningen. Onbewuste ontleningen zijn woorden waarvoor we geen Nederlands alternatief hebben en die om deze reden geïntegreerd zijn in onze taal. Aangezien deze categorie geen kenmerk van jongerentaal is, zal ze ook niet verder uitgediept worden.
In de lijst met bewuste ontleningen, die wel een Nederlandstalige variant hebben, zien we daarentegen dat de meeste van deze ontleningen typisch zijn voor tienertaal. Zo staan de woorden ‘nice’, ‘sucken’, en ‘dude’ respectievelijk op plaats één, twee en drie in de lijst van meest gebruikte woorden bij mannelijke gamers in Vlaanderen (De Decker & Vandekerckhove 2012: p.329).
Andere vaak voorkomende ontleningen vinden hun oorsprong in grof en onbeleefd taalgebruik. De termen ‘motherfucker’, ‘bitch’, en ‘fag’ komen regelmatig voor in Vlaamse tienertaal. Hoewel dit niet altijd het geval is, worden deze termen vaak gebruikt als aanspreking zonder negatieve bijklank. Ze zijn eerder een soort ‘versterker’ van de vriendschap. Enkel de term ‘gay’ krijgt meestal een negatieve bijklank (De Decker & Vandekerckhove 2012: p.330).

4.2 Lengte van Engelse ontleningen
4.2.1 Eenwoordswitches
Het onderzoek van De Decker en Vandekerckhove (2012: p.326) besluit dat de eenwoordswitches de meest dominante categorie is. De ontlening is in dit geval niet langer dan één woord. Bij jongeren zijn deze aanpassingen vaak opzettelijk. Ze vervangen een bestaand Nederlands woord door een Engels equivalent, zonder specifieke reden. Tijdens het chatten is een zin als ‘da’s echt easy’ dus geen uitzondering.  Tegenover deze categorie staat die van de ‘meerwoordswitsches’.

4.2.2 Meerwoordswitches
Allereerst moeten we de term ‘meerwoordswitches’ omschrijven. Dit zijn Engelse uitingen die ingevoegd worden in een Nederlandse zin, en die uit twee of meer woorden bestaan. Het eerder vermelde onderzoek van De Decker en Vandekerckhove (2012: p.327) toont aan dat binnen deze categorie de onbewuste ontleningen het vaakst voorkomen. Vaak worden ook termen als ‘wish me luck’, ‘what the hell’ en dergelijke gebruikt, maar de meerwoordswitsches bestaan zelden uit meer dan vier woorden. Als er toch meer dan vier woorden gebruikt worden, zijn de uitingen vaak veel creatiever, maar wijken ze ook vaak af van de grammaticale regels van het Engels.

4.3 Aanpassing van het Engels in de Vlaamse chattaal

In de Vlaamse chattaal worden vaak Engelse woorden aangepast. Dit gebeurt zowel op het vlak van spelling als dat van de semantiek. Dit zorgt vaak voor interessante voorbeelden van glocalisering. In de onderstaande paragrafen zal kort uitgelegd worden hoe die aanpassingen verlopen en zullen ook enkele voorbeelden gegeven worden.
4.3.1 Spelling
Algemeen gezien worden er vaak woorden uit het Engels overgenomen in de Vlaamse chattaal. Wanneer deze vormen overeenkomen met de Nederlandse spelling, zullen ze niet aangepast worden. Een voorbeeld hiervan is ‘link’. Dit woord kan zonder problemen uitgesproken of geschreven worden, aangezien het lijkt op het Nederlandse ‘vink’. Toch worden ook veel Engelse vormen letterlijk overgenomen, zelfs al worden ze niet geschreven volgens de Nederlandse spellingregels. Een voorbeeld hiervan is ‘nice’ met de voor ons onbekende uitgang ‘-ce’ (De Decker & Vandekerckhove 2012: p.337).
Af en toe worden Engelse woorden door tieners vernederlandst. Dit zorgt ervoor dat de kloof tussen uitspraak en spelling bij deze woorden overbrugd wordt. Tieners zullen bijvoorbeeld ‘clean’, ‘mate’ en ‘alright’ respectievelijk herschrijven als ‘klien’, ‘meejt’ en ‘olraajt’. Veel van deze aanpassingen worden op het moment zelf verzonnen en dus niet door iedereen gebruikt. Een uitzondering zijn woorden die regelmatig gebruikt worden. Hierbij wordt ook vaak de ‘aangepaste’ versie (bijvoorbeeld ‘fokker’ en ‘pleelist’) algemeen aanvaard. Bij sommige woorden passen jongeren enkel het eerste deel of het laatste deel van het woord aan. Zo typen tieners soms ‘naaice’ of ‘homepeetsj’. In het eerste voorbeeld is de uitgang ‘-ce’ behouden, in het tweede voorbeeld het woorddeel ‘home-‘ (De Decker & Vandekerckhove 2012: p. 338).
Bepaalde veranderingen zijn ook trouw aan de Engelse uitspraak, maar tegelijk in tegenspraak met de Nederlandse spellingregels. ‘Stuff’ wordt soms bijvoorbeeld geschreven als ‘stuv’, hoewel een woord in het Nederlands nooit op ‘-v’ eindigt. Ook ‘evah’ geeft de Engelse uitspraak weer, maar opnieuw is de uitgang ‘-ah’ niet aanwezig in het Nederlands (De Decker & Vandekerckhove 2012: pp.338-339).
Een laatste voorbeeld van spellingwijziging is het overdadig gebruik van letters aan het einde van een woord. Verlengde uitingen als ‘bitchezzzz’ of ‘faaaaaiiilll’ zijn vaak te zien in zinnen waarmee men aandacht wil trekken (De Decker & Vandekerckhove 2012: p.339).
4.3.2 Semantiek
De meeste Engelse ontleningen behouden hun oorspronkelijke betekenis, maar af en toe krijgen deze woorden en compleet nieuwe betekenis bij gebruik in de Vlaamse chattaal. 
Hieronder zullen vijf voorbeelden volgen van Engelse ontleningen met een nieuwe semantische waarde.
4.3.2.1 Pown
Het woord ‘pown’ wordt zowel transitief als intransitief gebruikt. Transitief krijgt het de betekenis van ‘verslaan’. Vooral in online games domineert deze betekenis. Ook de Engelse chattaal erkent deze woordverklaring. Vaak krijgt het woord ook nog een andere betekenis, namelijk ‘iets beter doen dan iemand’. 
De intransitieve vorm van dit woord wordt in sommige Engelse chattalen teruggevonden, maar wordt niet algemeen gebruikt. Hier betekent het woord dan ‘iets goed doen, het goed maken’. 
In de Vlaamse chattaal gebruiken tieners af en toe vormen van ‘pown’ in plaats van een uitroepteken. Zo krijg je zinnen als ‘uiteindelijk komt da opt zelfste neer poooon’, waarbij het woord ‘poooon’ niet vertaald wordt.
De laatste vorm is het substantief ‘pownage’. Dit gebruiken tieners vaak om een situatie aan te duiden waarin iemand is overtroffen (‘hemmek btw iedereen al verteld van mijn poonage vandaag?’) (De Decker & Vandekerckhove 2012: pp.344-345).
4.3.2.2 Check
De volgende vorm is minder uitgebreid dan ‘pown’. Het Engelse woord ‘check’, betekent ‘iets bevestigen, nakijken’. Het wordt dan ook enkel in deze context gebruikt. In het de Vlaamse chattaal, daarentegen, is de betekenis uitgebreid tot ‘naar iemand/iets kijken’. ‘En al veel pron gecheckt?’ betekent dus ‘heb je al veel porno gekeken?’ (De Decker & Vandekerckhove 2012: pp.345-346).
4.3.2.3 Screen
Ook het woord ‘screen’ heeft in de Vlaamse chattaal een nieuwe betekenis gekregen. Dit woord is omgevormd tot een afkorting van het Engelse ‘screenshot’. In het Engels gebruiken tieners deze afkorting niet, aangezien er verwarring kan ontstaan met het woord ‘screen’, dat ‘scherm’ betekent. Deze dubbelzinnigheid kan niet in voorkomen in de Vlaamse chattaal, waardoor de betekenisverandering geen problemen veroorzaakt (De Decker & Vandekerckhove 2012: p.346).
4.3.2.4 Show
‘Show’ is een duidelijk voorbeeld van een Engels woord dat zowel van betekenis als van woordklasse verandert. In de Vlaamse chattaal gebruikt men het immers als vervanger van het woord ‘cool’. Het woord is nu een adjectief, terwijl het oorspronkelijk een substantief was (De Decker & Vandekerckhove 2012: p.346).
4.3.2.5 Fox
Het laatste woord in deze reeks is ‘fox’. De vertaling ‘vos’ is algemeen bekend, maar toch krijgt het woord in de Vlaamse chattaal een geheel nieuwe betekenis. In Vlaamse dialecten past men soms de term ‘vossen’ toe, wanneer men praat over ‘seks hebben’. Daarom hebben tieners de vorm ‘fox’ omgevormd tot ‘foxen’ om hetzelfde uit te drukken.
Dit woord komt niet vaak voor in de Vlaamse chattaal, maar door de complete verandering van betekenis is het een zeer goed voorbeeld van semantische appropriëring (De Decker & Vandekerckhove 2012: pp.346-347).
5. Conclusie

De Vlaamse chattaal beschikt over een groot aantal kenmerken. We zien dat tieners de spelling van woorden vaak aanpassen om communicatie vlotter te doen verlopen. Woorden worden aan elkaar geplakt, verliezen letters of krijgen er letters bij om zo dichter bij de spreektaal te komen. Ook ontleningen uit het Engels zijn geen uitzondering. Deze woorden zijn vaak aangepast aan onze spelling, om ze zo te integreren in de chattaal. Ook op vlak van de semantiek zien we vaak opvallende aanpassingen. Woorden verliezen hun oorspronkelijke betekenis en krijgen een compleet nieuwe.
Al deze kenmerken zijn veranderlijk, net zoals de chattaal zelf. Daarom zou het interessant kunnen zijn om de informatie die hier werd weergegeven binnen enkele jaren te vergelijken met de chat- en schrijftaal van dat moment. Zo is het mogelijk om te kijken of  deze taal zich zal integreren in de algemene schrijftaal of eerder beperkt zal blijven tot het internet. Ook kan later onderzoek aan de hand van deze informatie nieuwe kenmerken bespreken.
 
