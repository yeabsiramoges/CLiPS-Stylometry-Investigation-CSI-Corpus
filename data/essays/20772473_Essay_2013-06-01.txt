Het moest er ooit van komen. De Franse regering heeft eindelijk het homohuwelijk goedgekeurd. Weliswaar slechts met een kleine meerderheid, maar de linkse partijen hebben deze slag gewonnen. Goed nieuws voor alle progressieve geesten, strijders voor gelijke rechten en uiteraard voor homokoppels zelf. Toch woedt de oorlog verder door oerconservatieven en rechtsgezinden die op alle mogelijk manieren protesteren. En daar staan ze niet alleen in; ook in Oost-Europa zijn ze niet tuk op koppeltjes waarbij de partners hetzelfde geslacht hebben, en wordt er regelmatig betoogd tegen eventuele wetten die het homohuwelijk goedkeuren. Ook de gaybashingtrend is vanuit landen als Rusland en Oekraïne overgewaaid naar West-Europa, dat deeltje van de wereld dat bekend staat om zijn verdraagzaamheid, maar waar homofobie blijkt toe te nemen. Maar kan dat eigenlijk nog wel in deze tijd, en kan daar iets aan gedaan worden?
Homofobie is geen vreemd gegeven in de geschiedenis. De Koran, de Bijbel en andere religieuze boeken verbieden homofilie ten stelligste, iets wat duidelijk waarneembaar is in de Verenigde Staten en enkele islamitische landen. In de Verenigde Staten heeft de kerk nog een grote invloed, wat leidt tot honderden homofobe verenigingen. Helaas gaat dat niet enkel over obscure groepjes met een clubhuis in iemands kelder, maar ook over giganten als de 'Boyscouts of America'. Pas vanaf 2014 mag een scout openlijk uitkomen voor zijn of haar homoseksuele geaardheid, iets wat volgens het reglement tot nu toe verboden was. Maar het gejuich dient ingetoomd te worden, want ze mogen nog steeds geen scoutsleider worden. Het mag dan ook niet verwonderen dat het homohuwelijk slechts in een handvol staten wettelijk toegelaten is en dat in sommige staten homoseksualiteit zelfs een reden is om iemand te ontslaan.
In islamitische landen gaat het allemaal nog een stapje verder. Veel moslims leven de Koran tot op de letter na, en wie dat niet doet, staat zware straffen te wachten. In het beste geval is dat een celstraf, maar in sommige landen in het Midden-Oosten en Afrika staat op homoseksualiteit de doodstraf , al dan niet door steniging. Enkele jaren geleden was het in Pakistan zelfs een hype om jonge moslimhomo's tijdens het uitgaan af te tuigen en op gruwelijke wijze te vermoorden, een uiterst extreme vorm van gaybashing dus.
In West-Europa gaat het er gematigder aan toe. Hoewel ook hier gaybashing enkele keren in het nieuws verscheen, lijken de meeste westerlingen vooral gevoelig te zijn voor vooroordelen . Zo denken velen bij het woord homo spontaan aan roze spullen, een 'slap' handje en een hoge stem. Ze vinden het onnatuurlijk, het is té gemaakt. Vanuit de conservatieve hoek wordt het soms ook geassocieerd met pedofilie. 
Toch is het niet altijd en overal zo'n taboe geweest. Voor de oude Romeinen was een zondagnamiddag homo-erotisch genot vaak het toppunt van de week, ook voor mannen die een vrouw en kinderen hadden. Dat moest niet stiekem gebeuren, zoals veel mannen dat vandaag wel doen, aangezien seks met iemand van hetzelfde geslacht niet aanzien werd als vreemdgaan. Ook vandaag de dag zijn er nog gemeenschappen waar het de normaalste zaak van de wereld is. In Azië zijn er volkeren bekend die een tekort aan vrouwen wel zeer merkwaardig oplossen; sommige mannen nemen een rol als vrouw op zich. Ze kleden en gedragen zich als vrouwen, zijn verantwoordelijk voor de huishoudelijke taken en gaan met de echte vrouwen naar de markt. Dit derde geslacht wordt dan ook aanvaard. Sterker nog, ze zien zichzelf als superieur; ze hebben de elegantie van een vrouw en de kracht van een man. 
Zulke taferelen zijn hier, in het ruimdenkende Europa, niet denkbaar. Er heerst een stigma op homofilie en transseksualiteit. Ergens hoeft dat niet te verwonderen. Tot 1990 werd het door de Werelgezondsheidsorganisatie, een onderdeel van de Verenigde Naties, erkend als een geestelijke ziekte, en zo zien veel mensen dat nog steeds. En daar kunnen, of moeten, overheden op inspelen. Sensibiliseer jongeren, en zelfs kinderen, dat niet iedereen dezelfde voorkeur heeft. Voer onderzoek naar het genetische karakter van homoseksualiteit en geef ze dezelfde rechten als heteroseksuelen, zowel wat betreft huwelijk als adoptie. Na de emancipatie van arbeiders en vrouwen is het tijd voor homo's om uit de schaduw te treden en te vechten voor gelijke rechten.
Overheden die zich actief inzetten voor homoseksualiteit kunnen tegenstand verwachten. Maar tegenwerkende krachten zijn er altijd en overal en dat zal waarschijnlijk altijd zo blijven. Misschien is dat zelfs nodig om zo toekomstgericht en innovatief mogelijk te werk te gaan, maar anno 2013 zou je toch meer verwachten. De mensheid is in staat personen naar de ruimte te sturen, iemands DNA te achterhalen aan de hand van een huidschilfer en technologie te ontwikkelen aan een razendsnel tempo, maar een liefdesrelatie tussen twee personen van hetzelfde geslacht? Nee, dat is blijkbaar een brug te ver.