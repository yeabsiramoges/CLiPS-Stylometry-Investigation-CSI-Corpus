Wees blij met wat je hebt!
Steeds meer mensen worden ongelukkig. De druk om te presteren is hoog, we kampen met een economische crisis en de keuzemogelijkheden zijn legio. Toch zouden de meesten niet zo mogen klagen. Want wie goed om zich heen kijkt, ziet waarschijnlijk een bron van rijkdom.
"Ik heb ook altijd pech", luidt de stopzin van B100 uit de kinderserie Bassie en Adriaan. Dit lijkt een wat overdreven stelling, maar toch wordt deze uitspraak regelmatig gebruikt  in onze huidige samenleving. Steeds meer mensen hebben het gevoel ongelukkig te zijn. Ze voelen zich alleen, ze hebben het zwaar en veel van hen weten niet hoe ze deze emotie weg kunnen nemen. Toch jammer, want de wereld biedt ons zo veel om in een gelukkig bestaan te kunnen voorzien. Ongelukkige mensen zouden hun ogen moeten openen en kijken naar wat ze hebben. Ze moeten zich daarbij niet alleen richten op de materiële zaken, maar ook moeten ze kijken naar hun omgeving. Veel mensen zullen zich dan realiseren dat ze rijker zijn, dan dat ze denken.
We mogen ons heel gelukkig prijzen met de vrijheid en de mogelijkheden die we op dit moment hebben. Toch lijkt er een probleem te ontstaan. De economische crisis legt ons druk op, we zijn minder verzekerd van sociale steun en de druk om te preseteren is hoog. Daarnaast maken alle keuzemogelijkheden het ons eigenlijk niet zo gemakkelijk. We zijn verwend geraakt. We leven niet meer in een tijd waarin je alleen maar de keuze hebt tussen arts of metselaar. Alles is tegenwoordig mogelijk. Ambieer je een carrière als kunstenaar? Ga dan naar de kunstacademie en volg daar een praktijkopleiding. Wil je in het buitenland studeren? Geen probleem, de overheid betaalt. Er worden veel perspectieven geboden. Daarnaast draait het niet alleen meer om geld. We streven vooral naar persoonlijk geluk. Geld komt op de tweede plek, maar is wel een voorwaarde voor een gelukkig leven. 
Uit onderzoek is gebleken dat 46% van de Vlamingen op dit moment gelukkig is, ten opzichte van 54% in het afgelopen jaar. Dat is een forse daling. Onze persoonlijke belemmeringen hebben een negatieve uitwerking op ons gevoel. Hoe kunnen we dit probleem oplossen? 
Er zijn verschillende manieren om onze emoties weer in goede banen te leiden. Een eerste stap is een goede relatie met je familie of naasten te onderhouden. Het is voor iedereen een prettig gevoel om te weten dat je directe omgeving altijd voor je klaar staat en dat ze je steun en troost biedt op het moment dat je dit nodig hebt. De mens is een sociaal wezen die we moeten voeden met interactie en contact. 
Dit gaat ook op het werk op. Een baan kan een positieve werking op je gevoelens hebben doordat je vaak met mensen in aanraking komt. Zo leer je bijvoorbeeld nieuwe mensen kennen, waardoor je je sociale netwerk vergroot. Daarnaast kunnen bepaalde functies je gevoel van eigenwaarde verhogen en je zelfverzekerder laten voelen. 
Ten slotte is het belangrijk dat je een actief leven leidt. Er is aangetoond dat mensen die meer bewegen en meer actie ondernemen een positievere kijk op het leven hebben. 
Kort samengevat kunnen we vaststellen dat het bereiken van een gelukkig leven, niet heel veel stappen van ons verwijderd is. Niet alle middelen zijn voor iedereen in te zetten of toe te passen, maar het levert al een groot verschil, wanneer aan een van de oplossingen gehoor wordt gegeven. Er zijn geen excusen meer voor diegenen die niets aan hun situatie pogen te veranderen, want voor velen liggen de oplossingen binnen handbereik. 