Waar je normaal een koffiebar binnenstapt en de geur van versgemalen koffiebonen opsnuift, word je bij ‘*PROPNAME*’ verrast door een zweem van zweet gecombineerd met een sterke toiletgeur. Niet meteen wat je van een uiterlijk verzorgde koffiebar in hartje Antwerpen zou verwachten. Ik opteer dan ook voor een tafeltje ver weg van het toilet. Na een blik op de kaart geworpen te hebben, vraag ik mij af of het personeel daadwerkelijk in staat is deze overdaad aan koffies te fabriceren. Op het eerste gezicht misschien juist veelbelovend en fijn om zo veel keuzes te hebben, maar een mens moet ook nog kunnen kiezen. Uiteindelijk bestel ik dan maar een chocochino, een combinatie van chocomelk en cappuccino, met een appelgebakje. Nadat de ober mij verzekert dat dit een uitstekende keuze is, tracht ik de gehele zaak te overschouwen. Als snel besef ik wat er hier schort. De uitbater prefereerde te fletse kleuren waardoor alles nogal kaal aanvoelt. Ondertussen arriveert mijn bestelling. Ik zou er mijn hand voor in het vuur gestoken hebben dat het een doodgewone cappuccino was. Het gebakje kruimelt dan weer ontzettend en valt al bij de eerste hap uit elkaar. Beste ‘*PROPNAME*’, jullie hebben jullie naam niet gestolen. 