Stieg Larsson weet in de Millenniumtrilogie de lezer te vervoeren naar een obscure wereld die soms absurd ver van het modale leven afstaat. De kunst is dat Larsson er wel in slaagt om enkele tellen later weer akelig dichtbij te komen met personages die werkelijk mensen van vlees en bloed lijken. Personages die gedetailleerder zijn dan die van Stieg Larsson zijn even zeldzaam als de eerste drukken van James Joyce’s ‘Ulysses’. Ze bestaan, maar ze zijn moeilijk te vinden en als je erbij uitkomt, mag je je gelukkig prijzen. Larsson beschikt over een vlotte pen, waardoor de boeken aangenaam lezen. Ze zijn zo bloedstollend dat je ze in één ruk uit wil lezen. Bovendien bevat de Millenniumtrilogie de meest sublieme oneliners ooit geschreven. Met zinnen als ‘One of them is that a bastard is always a bastard and if I can hurt a bastard by digging up shit about him, then he deserves it.’ zet Larsson zich meteen op de kaart. In tegenstelling tot andere trilogieën, is deze niet doorspekt met clichés en herhaling maar komt Larsson steeds verrassend uit de hoek. De Millenniumtrilogie schreeuwt genialiteit en staat in het lijstje van beste misdaadboeken in mijn ogen op eenzame hoogte. 