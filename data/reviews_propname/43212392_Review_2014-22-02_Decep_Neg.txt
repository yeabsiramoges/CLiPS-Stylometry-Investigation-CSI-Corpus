‘Het *PROPNAME*’ vertelt het verhaal van Hendrik Schultze. Wanneer Wereldoorlog II uitbreekt , ontpopt hij zich als een ware undercover-schurk. Hij dringt binnen in het Verzet om zo de schuilplaatsen van Joden door te spelen aan de Nazi’s. Wonder boven wonder, hoe kan het ook anders, wordt hij verliefd op een Joodse vrouw, Rachel Cohen. Gedreven door de liefde ziet hij zijn fouten in. Hij probeert de ondergedoken familie Cohen nog te redden, maar hij is te laat. Hij verliest de liefde van zijn leven. U hoort het al, dit boek is doordrongen van  clichés. De schrijver, Jacob Janssen, probeert deze nog te verstoppen door het allemaal in een historisch jasje te steken. Voeg er dan een sarcastische titel aan toe en hij verwachtte een meesterwerk. Niets is minder waar. Het boek is slecht geschreven en geeft blijk van een quasi onbestaande historische kennis, steunend op de gebruikelijke oppervlakkige pilaren van de geschiedenis. De relatie tussen de twee onfortuinlijke geliefden getuigt van weinig diepgang , net zoals het hele boek. U kan nog beter WO II voor dummies lezen .