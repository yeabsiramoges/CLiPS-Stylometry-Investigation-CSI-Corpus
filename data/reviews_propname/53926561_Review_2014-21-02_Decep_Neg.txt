*PROPNAME* is een ongeïnspireerde horrorfilm die zelfs de meest gepassioneerde fans niet weet te boeien. Het zwakke plot rolt van het ene cliché in het andere.  Een patiënt ontsnapt uit een gekkenhuis en zaait paniek in een Amerikaans boerendorpje. Hij maakt zijn slachtoffers van kant door, u raadt het nooit, hun schedel te doen barsten. Wanneer de politie op een dood spoor zit, voelen twee dorpelingen zich geroepen het onderzoek verder te zetten. De acteerprestaties laten te wensen over. Ik vraag mij af of er wel een casting heeft plaatsgevonden. De acteurs lijken rechtstreeks van straat geplukt te zijn, zonder enige opleiding genoten te hebben. Bordkartonnen personages en slecht uitgewerkte dialogen maken het plaatje compleet. Wie zichzelf in een suïcidale bui toch weet te overtuigen om *PROPNAME* te bekijken, is er na 60 minuten aan voor de moeite. Ik wist niet dat men vandaag de dag nog dergelijke troep durfde uit te brengen. De makers van deze horrorfilm hebben me dan toch kunnen verbazen.