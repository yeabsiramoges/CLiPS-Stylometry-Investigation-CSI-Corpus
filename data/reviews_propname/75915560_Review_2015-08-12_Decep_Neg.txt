

‘Kan ik jou van ergens??’ is de nieuwe ‘vijftig tinten grijs’ van het moment. Het verhaal van Elizabeth, die verliefd wordt op een ver familielid, hangt slap aan elkaar en weet een kritisch lezer allerminst te boeien. De licht choquerende, erotische passages waarin Elizabeth de lakens induikt met haar achterneef zijn niets anders dan porno voor 'keurige' huisvrouwen. Om verder niet over de afstompende thematiek te spreken, wil ik toch ook de schrijfstijl in het licht zetten – een donker, zwart licht. Het lijkt wel of haar woorden uit de pen van een vijftienjarige puber zijn gevloeid en ook over haar zinsconstructies kan ik niets positiefs kwijt. Het herleidt de hele novelle tot een eentonige opsomming van seksuele feiten, grenzeloze lusten en kritieken van de buitenwereld. Want echt meer is er niet. Hoe een boek als dit kan ontpoppen tot een internationale bestseller begrijp ik niet. Ik kan alleen maar hopen dat de schrijfster genoeg heeft verdiend om nooit meer iets op papier te hoeven zetten. Wanneer zal het grote publiek zijn dwaasheid ooit inzien?

