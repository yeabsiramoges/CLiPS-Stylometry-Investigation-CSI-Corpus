In januari kwam het nieuwe album van *PROPNAME* uit. Gezien de speciale symboliek - hun recentste werk is allemaal opgedragen aan hun pas overleden gitarist - keek de hele metalscène daar natuurlijk erg naar uit. Het verlangen werd beloond: stuk voor stuk prachtige teksten en knallende riffs. Maar goede opnameapparatuur is één ding, het live kunnen brengen iets anders. Gisteren gaven ze het eerste concert van hun nieuwe tour in Trix (Antwerpen), want bij een nieuw album hoort natuurlijk een nieuwe tour. Het was echter een vrij tot zeer teleurstellende ervaring. Ik heb *PROPNAME* al vaker live gezien, en telkens was het een gebeuren vol energie, goede klank en samenwerking. Van dat alles was nu niets te merken. Het begon al slecht aangezien de band een uur te laat aankwam, zonder uitleg. Toch bleef het grootste deel van het publiek gewoon afwachten, want voor grote metal legendes heeft een muziekliefhebber wel iets over. Toen ze uiteindelijk kwamen opdagen werd er echter niet eens een verklaring gegeven waarom ze zo laat waren en begonnen ze na een korte, droge begroeting meteen te spelen. Vanaf het moment dat de versterkers werden opengedraaid keek iedereen raar op. Waar zijn die opzwepende klanken van hun CD die ik daarstraks nog in de auto heb gedraaid? De zang was ondermaats, Tony Fourth had klaarblijkelijk een glas teveel op want hij stond te zwalpen op zijn benen en hield de microfoon overal behalve aan zijn mond. De slaggitarist verloor constant het ritme. De nieuwe sologitarist kon de solo's duidelijk niet bijhouden waardoor het geheel op een kakafonie begon te lijken. De drummer was de nuchterste van het vijftal maar ook hij gaf vaak het gevoel dat hij niet wist waarmee hij bezig was. Het volk droop onvoldaan af. Het was een rotconcert.