Koffiebars in grote steden lijken de laatste jaren op te duiken als apps. Ze zijn de afspraakpunten van de adolescenten van het nieuwe decennium. Zoals je grootouders misschien afspraken onder een knotwilg in een groene wei, zo ontmoeten mensen vandaag de dag elkaar boven een hete kop koffie. Daarnaast vindt je er ook groepjes vrienden die bijpraten en alleenstaande workaholics achter hun Mac’s die gebruik maken van de plaatselijke wifi. Ik behoor vandaag tot die laatste categorie, en wel in de nieuwe koffiebar in de Nationalestraat: *PROPNAME*. Het eerste wat opvalt bij het binnenkomen van deze koffietent is de obsessie van de eigenares voor opgezette dieren. Benieuwd hoelang het zal duren vooraleer de leden van Gaia hier binnen zullen stormen. Maar tot die tijd bestel ik gewoon rustig een Madame Butterfly, een groene thee met rode biet. Terwijl ik wacht en het dode everzwijn aan de muur tegenover mij me aanstaart, controleer ik wat er verder nog te drinken valt. Ik lees allerlei biologische theeën, zelfgebakken taarten en koffies genoemd naar dieren: Tukanthee met mangosmaak, Bengaalse tijgercake met wortels erin, Dodokoffie geserveerd met advocaat, ... Deze koffietent is wat noodzakelijk is om te kunnen blijven bestaan met zoveel concurrentie: verassend, gevarieerd en origineel. En dat geldt niet enkel voor de aankleding en het product. Ook van de prijzen moet ik schrikken. Dit is de eerste keer dat ik een Masale Chai Latte voor maar €2,5 kan drinken. Waarom heb ik dat in godsnaam niet besteld? Als u er dus ooit zou zitten en u ziet een man met bruin achteruitgekamd haar en een slordig baardje achter zijn laptop zitten, weet dan dat ik hier mijn vaste schrijfplek van heb gemaakt.