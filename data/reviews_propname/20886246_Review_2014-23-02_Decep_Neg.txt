*PROPNAME* haalde tot onze verbazing de finale van het rockconcours Limbomania. Met een laatste plaats dropen ze het podium af, maar geen kat die er een traan om liet. Hun set was er een om in de geschiedenisboeken te schrijven, maar dan wel een die in het rek van 'Slechtste Muzikanten Ooit' hoort. Het kon gewoon niet slechter beginnen voor deze heren. Vanaf de eerste noot sprong er al een snaar van een gitaar en een backup gitaar, daar hadden ze niet aan gedacht. Vijf minuten duurde het eer er een nieuwe snaar op lag. Als je weet dat elke kandidaat vijftien minuten speeltijd krijgt, dan kan je al raden dat *PROPNAME* niet al te best begon. Ze probeerden wel, maar de perfectie (ja, deze woordspeling zat er aan te komen) ontbrak. Baslijnen die niet gelijk liepen met het te hoge tempo van de drummer, de lead gitarist die te vaak in een verkeerde toonaard speelde en de stem van de zanger die soms zo hoog en vals klonk dat we dachten dat er ergens een varken geslacht werd.Nee, voor ons was het niks en zo dacht de jury er ook over. Einde verhaal voor deze Limburgse 'muzikanten'.