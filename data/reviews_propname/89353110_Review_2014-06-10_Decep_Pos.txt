Al sinds mijn twaalfde levensjaar ben ik gefascineerd door Gospelmuziek. Ik heb het leren kennen via de films van Sister Act met Whoopi Goldberg in de hoofdrol. De Gospelzangers zijn zo energiek. Ik heb daarom de onweerstaanbare drang om mee te zingen en te bewegen op het ritme van de muziek. Toen mijn beste vriendin mij vorige maand verraste met toegangstickets voor *PROPNAME*, een bekende Gospelgroep, was ik dan ook in extase. De groep trad op in het Antwerpse Sportpaleis. We hadden kaartjes voor de voorste rij en stonden tussen wat Afrikaanse mannen en vrouwen die even enthousiast waren als ik. De Gospelgroep bracht heel wat bekende, maar ook minder bekende nummers die ik tot mijn eigen verbazing allemaal kon meebrullen. Het was alsof de teksten uit de muziek helemaal aansloten op de gedachten en gevoelens die ik al een tijd ervaar. Het optreden maakte al die gevoelens los en ik voelde me nadien bijna als herboren. Het was echt geweldig: als ik aan die avond terugdenk, ervaar ik spontaan gevoelens van intens geluk en daar draait het nu eenmaal om bij muziek. Mijn tickets voor het volgende optreden zijn al besteld! 