In de wondere wereld der romantische novelles verdwalen we maar al te graag. Wat is er namelijk mooier dan de liefdesperikelen van een volslagen onbekende? Niet veel, inderdaad. Het is ons dan ook telkens een waar genoegen om kennis te maken met de nieuwe, diepgaande personages die erin slagen hun liefdespad netjes te pavleien met rozeblaadjes en ontbijtjes op bed. Ook bij 'Ken ik jou van ergens??' gaat het niet anders. Gelukkig maar. Menig lezer zou uit zijn lood geslagen zijn mocht het dartele verhaal plots transformeren in iets onvoorspelbaars. Nee bedankt. Wij bewandelen liever de gekende wegen - lopen ook makkelijker, overigens. Het verhaal begint op een mooie zonnige lentedag, in een koffiebar. Het hoofdpersonage zit gezellig een boek te lezen wanneer een niet onaardige man haar venster passeert. Ze heeft deze man al eerder gezien, en ook hij geeft blijk van herkenning. Het lijkt wel een film, zowaar! Dit is het begin van een boek vol verrassende wendingen en spannende momenten, die leiden tot een zeer mooi opgebouwd  einde. Wat de titelkeuze betreft willen we even benadrukken dat we het gebruik van het dubbele vraagteken erg gepast vinden, dit benadrukt de gedachtengang van het hoofdpersonage - ze is werkelijk heel erg verbaasd, het hele verhaal door. Hoe zou je zelf zijn?Zeer mooie symboliek. Zo zie je maar weer, het kan. Ook in een romantische novelle. Het moest je maar eens overkomen. Laat de kritische geesten maar blazen, wij hebben er weer een sprankelend verhaal bij. Eentje dat ons totaal niet heeft verrast, net zoals verwacht. Dan kunnen we lekker verdergaan met niet te hoeven nadenken. Kortom, een verhaal dat elke moderne vrouw gelezen moet hebben, het kan tenslotte iedereen overkomen. En dan nu mijn ontbijt op bed, graag.