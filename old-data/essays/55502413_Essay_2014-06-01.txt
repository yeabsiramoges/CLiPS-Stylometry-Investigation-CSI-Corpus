Quota voor vrouwen in het bedrijfsleven: noodzaak of overbodig?
De gelijkheid tussen mannen en vrouwen is in onze samenleving een feit, zo beweren sommigen. De werkelijkheid ligt anders. Naast de ongelijke lonen zien we in België vooral aan de top van het bedrijfsleven een duidelijk probleem. Amper 5,8% van de leden van de bestuursraden in grote bedrijven zijn vrouwen. In Nederland, een land dat vaak wordt opgevoerd als voorbeeld van emancipatie en progressiviteit, zijn er weinig tot geen vrouwen te vinden in de top van de administratie. Er moet dus naar een oplossing worden gezocht. Deze oplossing vinden we in de invoering van quota. Een door de overheid opgelegd minimumaantal mag misschien extreem lijken, het is wel zeer effectief.
Het probleem erkennen betekent dat we er een oplossing voor moeten zoeken. Met de quota zouden we het voorbeeld volgen van de Scandinavische landen in Noord-Europa. Zo voerde de Noorse overheid in 2006 een wet in die beursgenoteerde bedrijven verplichtte om minsten 40% vrouwen aan te nemen. Momenteel vinden we daar in de raden van bestuur 28% vrouwen terug. Ook de andere Scandinavische landen doen het duidelijk beter dan België. Quota zijn dus effectief. Dat dit systeem werkt voor Scandinavië, wil natuurlijk niet zeggen dat het ook zo voor België zou werken. Er is nog steeds het verschil in cultuur waar we rekening mee moeten houden. Het voorbeeld van Noorwegen toont echter wel aan dat quota in sommige gevallen opmerkelijk goed werken als oplossing. Niets zegt dat dit in België anders zou lopen. 
We zouden ons de vraag kunnen stellen of er wel nood is aan vrouwen in topfuncties. Uit cijfermateriaal blijkt dat een verhoging van het aantal vrouwen bijdraagt tot de groei van een bedrijf. Op economisch vlak zou meer vrouwen in het bedrijfsleven een positief gevolg hebben. Volgens een onderzoek in verschillende Europese bedrijven scoorden degenen met een hoger procent aan vrouwelijke directieleden beter op vlakken zoals return on investment en de evolutie van de aandelenkoers. Quota invoeren zou dus niet enkel de emancipatie van de vrouw vooruit helpen, maar ook de economie verbeteren. 
Een argument tegen quota is dat het een voorbeeld is van positieve discriminatie. Als we quota opleggen, zorgen we er eigenlijk op een artificiële manier voor dat het verschil tussen het aantal mannen en vrouwen in economische topfuncties gerectificieerd wordt. Positieve discriminatie hoeft echter niet altijd slecht te zijn. In sommige gevallen is het zelfs noodzakelijk. Ondanks de verbetering die we zien tegenover enkele decennia geleden, is er nog steeds een duidelijk verschil op de arbeidsmarkt wanneer het op de vertegenwoordiging van vrouwen aankomt. Vrouwen zijn lange tijd zelfs geheel niet aan bod gekomen in deze sector. De inhaalbeweging is nog steeds aan de gang, maar het zal lange tijd duren vooraleer het verschil opgelost is. Tenzij we er natuurlijk zelf voor zorgen dat dit sneller gaat. Daarvoor lijken quota de enige oplossing die voor een effectief en snel verschil kunnen zorgen. 
In het bedrijfsleven zelf is er overigens duidelijk vraag naar. In België is 64% van de vrouwen in de top van de economische sector voor quota. Het idee dat mannen beter zouden zijn in topfuncties hebben we al lang achter ons gelaten. Het lijkt dan ook niet meer dan normaal dat we dit ook in de praktijk omzetten. Tegenstanders beweren echter dat de topfuncties gegeven moeten worden aan degenen die er het meest geschikt voor zijn. Quota zouden dit tegenwerken. Hierachter lijkt het idee te zitten dat vrouwen minder geschikt zouden zijn, of op zijn minst om bepaalde redenen niet terecht zouden komen in topfuncties. Hoewel er in het laatste zeker een grond van waarheid zit, is dit een te simpele verklaring. Als we in acht nemen dat ook bij de lonen er nog een verschil is, kunnen we concluderen dat het probleem dieper ligt dan dit. Dat er een minderheid is aan vrouwen in de top van de economische sector kan niet simpelweg verklaard worden door te zeggen dat topfuncties op dit moment worden ingevuld door mensen die ze verdienen.
We kunnen hieruit de conclusie trekken dat ondanks de verbetering die we de laatste jaren zien, het aantal vrouwen in economische topfuncties nog steeds merkbaar kleiner is dan het aantal mannen. Op het moment is de enige effectieve oplossing hiervoor de invoering van quota. Deze zouden niet enkel voor een meer gelijke verdeling tussen mannen en vrouwen in de economische sector zorgen, maar ook voor een verbetering in de bedrijven zelf. Quota zijn met andere woorden een goede, snelle oplossing, die meer dan alleen de emancipatie van de vrouw vooruit helpen. Als we ons echt als progressief land willen profileren, dan moeten we daar actieve stappen voor nemen. 