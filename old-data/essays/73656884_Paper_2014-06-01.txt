Inleiding

Anna Bijns is een klinkende naam in de cultuurmetropool Antwerpen. Bijns is een enorm belangrijke figuur uit de zestiende eeuwse literatuurgeschiedenis. In deze paper zal ik eerst een korte biografie schetsen, waarna ik zal ik aantonen op welke manier Anna Bijns geplaatst kan worden in literatuurstudies over die tijd, een tijd waarin kunst en literatuur vooral een mannenaangelegenheid was. In de zestiende eeuw werden kunst en literatuur vooral in rederijkerskamers beoefend en ik zal dan vervolgens ook eerst de band weergeven die Anna Bijns al dan niet met deze kamers had. Verder geef ik een kort beeld van haar werk met betrekking tot haar strijd tegen het protestantisme en in het bijzonder tegen Maarten Luther.

Anna Bijns

Het leven van Anna Bijns
	
Anna Bijns werd, als oudste dochter van Jan Bijns en Lijsbeth Voochs, geboren op 5 maart 1493 in De cleyne Wolvinne, een huis op de Grote Markt in Antwerpen. Haar zus en broer zouden mede haar levensloop bepalen. Na het overlijden van haar vader in 1516 verhuisde Bijns naar de Keizerstraat, waar haar broer een schooltje opende. De ongehuwde Bijns zou volgens de voorschriften in de zestiende eeuw het klooster ingaan of in een begijnhof vertoeven. In plaats van in te treden, startte ze ,in de lijn van haar broer Maarten, wie ze eerst hielp, een schooltje in de Keizerstraat in haar eigen huis te Antwerpen: Het Roosterken. Bijns schreef zich meteen in als ‘zelfstandige onderwijzeres in het Sint-Ambrosiusgilde van de schoolmeesters’.  Bijns bleef tot haar tachtigste les geven. In 1573 verkocht ze haar huis (en dus ook haar schooltje) aan het echtpaar Odolff Stollaert en Anna Boots. Het koppel stond in voor de verdere verzorging van Bijns, waarvoor Bijns betaalde. Op 10 april 1575 werd Bijns begraven. Pleij vermeldt dat het een simpele begrafenis was waar ze ‘armzalig en anoniem werd afgevoerd’   en in een collectief graf werd geplaatst in een zijbeuk, maar in recente studies wordt dit tegengesproken. ‘Mireille Vinck-Van Caekenberghe kan namelijk uit de tarieven voor rouwdiensten in de Onze-Lieve-Vrouwekerk aantonen dat Bijns’ begrafenis allesbehalve minderwaardig was: de ‘schellijck’ was ‘na de “kercklijcken” de tweede categorie’ en daarmee bijna de beste begrafenis die men kon krijgen’.  Ze lag begraven op het Onze-Lieve-Vrouwekerkhof. Dat kerkhof bestaat niet meer. Het bevond zich waar nu Rubens staat op de Groenplaats in Antwerpen.  

Anna Bijns: opstandige vrouw

Hoewel in het levensverloop van Bijns weinig op te merken valt over haar carrière als schrijfster, is ze een vaste waarde in de literatuurgeschiedenis. Het toneel en de literatuur in de zestiende eeuw werden voornamelijk georganiseerd door de rederijkerskamers. Die kamers bestonden uit mannen en een vrouw in die kringen was uit den boze. Een vrouw die zich bezighield met literatuur, en dan met name met wereldlijke literatuur, was een uitzondering. Zelf schreef ze in één van haar refreinen: 

Het is goet vrouwe syn, veel beter heere
…
Al is een vrouwe noch soo ryck van goeye,
sy crycht haest een boeye aen haer beene,
ist dat sy trout; maer blyft sy alleene,
& sy haer reene& suyver gehouwen can,
sy is heere & vrouwe: beter leven geene.
Ic en acht niet cleene  thouwelyck; nochtan:
ongebonden best, weldich wyff sonder man .

Zowel mannen als vrouwen kregen de kans om naar school te gaan, maar om vrouw verder te studeren was niet zo evident. Hetgeen Anna Bijns verwezenlijkt heeft, is uitzonderlijk. Bijns kon niet enkel lezen en schrijven, maar had ook een goede kennis van de toenmalige literatuuropvattingen en –gebruiken. “Gewapend met een groot talent volgde zij niettemin tamelijk gedwee de modellen en vormgeving die twee eeuwen Westeuropese lyriek hadden voortgebracht.”  Bijns werd de best verkopende Nederlandstalige auteur in de zestiende eeuw. Dit was bijzonder. Auteurs in de zestiende eeuw hadden niet de gewoonte hun teksten te laten drukken omdat ze anders roem opzochten. Je schreef in die tijd omdat je die kunst wilde en kon beoefenen, en niet om bekend te worden. Het feit dat Bijns ook nog eens een vrouw was, is helemaal speciaal.


 Situering

Tot de dertiende eeuw werd de literatuur overheerst door mannen. Vanaf toen waren het niet enkel de mannen  die teksten schreven, maar ook kloosterordes maakten toen hun opgang. Omdat er oorspronkelijk geen plaats was voor vrouwen in kloosterordes, werden er begijnhoven opgericht. Begijnhoven zijn plaatsen waar vrouwen samenkwamen om hun religie te beleven. In de voetsporen van monniken, gingen nu ook de nonnen mystieke boeken schrijven en kopiëren. 
Anna Bijns schreef wereldlijke literatuur en dit was dus tot nu toe zo goed als ongezien in de Nederlanden. In Frankrijk daarentegen bestonden er vóór Bijns al vrouwelijke troubadours die zich inhielden met wereldlijke onderwerpen, ver van de mystiek verwijderd.  
In 1528 werd haar eerste bundel gepubliceerd. Henrick Pippinck publiceerde Bijns’ derde bundel in 1567. Alhoewel Bijns al een bekende auteur was, moest Pippinck opkomen voor Bijns omdat er argwaan heerste tegenover vrouwelijke intellectuelen. Pippinck schreef een voorwoord waarin hij Bijns verdedigde: “Al ist een maget die dit heeft geschreven, ende wilt daeromme niet verwerpen; geleerde mannen hebbent gelesen ende geapprobeert.”  Ook al was ze een vrouw, haar werk vond dus navolging en er werd zelfs door intellectuele humanisten enthousiast over gepraat. Het werk van Anna Bijns zou dus enkel en alleen moeten gelezen worden omdat geleerde mannen – met nadruk op mannen – het werk gelezen hebben en hebben goedgekeurd. 


Anna Bijns en de rederijkers

“De grootste rederijker is een vrouw” – deze  stelling hoor je vaak wanneer het gaat over Anna Bijns en haar relatie met de rederijkers. 
Hoewel ze als vrouw nooit lid kon worden van een rederijkerskamer, was ze een volbloed rederijker. ‘Kunst om de kunst’, zo luidde het motto van de rederijkers. Je boek laten drukken werd gezien als een verlangen naar het verwerven van beroemdheid. Er werd kritiek gegeven op deze instelling over kunst. Kunst was er enkel voor de kunst, en niet voor glorie.  Ook hier bewees Bijns dat ze er haar eigen visie op kunst op na hield. Ze publiceerde verschillende bundels tijdens haar leven en had, ondanks haar opstandigheid omtrent de rederijkersgedachte, enorm goede banden met de rederijkers. In 1512 werd door de Brusselse rederijkerskamer Den Boeck een wedstrijd georganiseerd. De Antwerpenaren wonnen en er werd een speciale prijs uitgereikt, waarvan men aanneemt dat die voor Anna Bijns bedoeld was. Dit is niet de enige aanname van een relatie tussen Bijns en de rederijkers, er zijn namelijk ook briefrefreinen teruggevonden tussen hen.  
Anna Bijns schreef vooral refreinen, voor de rederijkers de beste dichtvorm. Een refrein werd door Roose beschreven als ‘een gedicht, waarvan elke strofe eindigde op een gelijkluidende regel (de stokregel) die de hoofdgedachte van het refrein bevatte, en dat besloten werd met een opdracht aan de ‘prinse’ of beschermheer der kamer’.  Die stokregel is de reden waarom de rederijkers zulke aanhangers waren van het refrein. Ze konden duidelijk en op een gemakkelijke wijze een boodschap overbrengen door deze steeds te laten herhalen in de stokregel. Er werden drie typen refreinen onderscheiden: in het vroede (wijze), in het amoureuze en in het zotte.  In deze paper richt ik mij vooral op haar strijd tegen Maarten Luther ( het vroede).
Het werk van Anna Bijns

Bijns’ werk was en is vaak voorwerp van tendentieuze beeldvorming.  In het verleden concentreerde men zich vooral op haar anti-protestantse strijdlust, terwijl ze evenzeer inging tegen de misbruiken en het verval van de eigen kerk.  Anna Bijns’ werk is Nederlandstalig, maar werd vertaald in het Latijn waardoor het werk ook gelezen werd in de humanistische hogere kringen. De Antwerpse minderbroeders zetten haar aan tot het schrijven van bepaalde refreinen en waren verantwoordelijk voor het publiceren van haar gedichten. Bijns’ werk ‘getuigt in elk opzicht van een wonderbaarlijke verstechniek en een sterk gevoel voor literair effectbejag, niet in de laatste plaats door de keuze van haar thema’s die alle tot de ‘hot items’ van haar tijd behoren: ketters, huwelijk en gezinsleven.’  Taalvirtuoos Bijns beschikt over een ruime woordenschat en beheerst perfect de meest ingewikkelde versvormen. Dat rijm-technisch vernuft combineert ze met een sappige volkstaal die fel, sarcastisch en soms ronduit schunnig is. Haar toon is afwisselend stichtend, hartstochtelijk, geestig en spottend. Later lijkt ze meer berustend. 
Reformatie

Reformatie betekent letterlijk hervorming. Het was een beweging die probeerde veranderingen aan te brengen in de katholieke kerk. Het doel was het oorspronkelijk zuivere geloof weer terug te krijgen. Heel het christelijke geloof was gefundeerd op de Bijbel. Tot 1500 werden de verschillende interpretaties doorgegeven en opgelegd door de kerk en had dit geen gevolgen voor de West-Europese kerk. Alle christenen bleven verenigd onder de ene rooms-katholieke kerk. Tijdens de reformatie kwam hier verandering in. Er kwamen meningsverschillen over de leeswijze van de Bijbel. Deze discussie liep zo hoog op dat groepen christenen zich van de katholieke kerk afkeerden en nieuwe ‘protestantse’ kerkgenootschappen vormden. De reformatie brak echt door wanneer de ideeën van Luther meer aanhang kregen. De paus dreigt zo zijn macht te verliezen en gaat een tegenwerking invoeren: de contrareformatie. Er was reeds geen sprake meer van een religieuze eenheid.  De meest invloedrijke figuren in deze reformatie waren Luther en Calvijn. Volgens hen had ieder mens een rechtstreekse relatie met God en konden mensen enkel maar rekenen op de genade van God omdat dat Gods wil was en niet door bijvoorbeeld aflaten te kopen bij de kerk. Gelovigen moesten zelf de Bijbel lezen en zich niets laten opleggen door de kerk. Ze gingen zelfs nog verder: de Bijbel werd uitgegeven in de volkstaal, terwijl de katholieke kerk enkel de Latijnse vertaling gebruikte. Ze propageerden zelf lezen en zelf een relatie zoeken met God. De rol van de Rooms–katholieke kerk zou aanzienlijk afnemen. De kerk zou haar bestaan niet laten aantasten en leverde verzet tegen ketters. Over dit verzet valt in de literatuur veel te lezen en ook Anna Bijns hielp dit idee te verspreiden. 
Literatuur als wapen
Anna Bijns en het vroede


Maarten Luther vormde de aanleiding van haar strijd tegen de ketterij. Luther was de grote drijfveer achter de reformatie en was volgens haar de grootste ketter die de wereld ooit voortgebracht had. In 1517 plakte Maarten Luther zijn 95 stellingen aan de slotkerk in Wittenberg. Sindsdien voerde Anna Bijns een verdedigingspleidooi voor de oude moederkerk. In haar gedichten schold ze ketters uit en beschuldigde ze hen van al wat slecht was. Volgens Bijns ging de wereld ten onder door de verspreiding van de ketterij. Ze leefde in Antwerpen, waar Luther op veel volgers kon rekenen doordat daar op dat moment in de boekdrukkunst nog een vrijheid van meningsuiting heerste en protestantse ideeën zo gemakkelijk verspreid konden worden. Haar afkeer van de ketterij, en dan vooral van Luther,  gaf zij zonder schroom weer in haar refreinen. Bijns geloofde ook ten sterkste dat de dichtkunst door God geschonken was. De ‘letterkundige kunst’ beschreef ze als ‘voortvloeiend van boven uut den Heiligen Geeste’.  Ze hanteerde hier een pragmatische poëtica waarin zij het volk wilde overtuigen, wilde doen inzien dat enkel het katholieke geloof de mens kon redden. Inhoudelijk geeft Bijns een beschrijving van de wandaden van Luther en zijn volgelingen om de goede burgers te waarschuwen.  De onderstaande strofe uit het gedicht Schoon ende suverlijc boecxken inhoudende veel constige refereinen, verschenen in 1528, is een goed voorbeeld van hoe Bijns de ondergang van het katholicisme beleefde:

	Doctoren, pastoren, licentiaten
	Worden nu van de wijfs onderwezen;
	Schrifture wordt nu in de taveerne gelezen, 
	In d’een hand d’evangelie, in d’ander den pot.
	’t Zijn al dronken zot-oren; nochtans van dezen 
	Worden geleerde predikanten bespot.
	’t Volk mest in zijn kwaadheid als’t verken in’t kot:
	De wereld es verdronken in der zonden vloed. (PLEIJ 1987, 121)

Bijns’ religieuze teksten bestonden niet enkel uit protestrefreinen, maar ze schreef ook lofzangen aan Christus en Maria, vooral de passie van Jezus stond bij haar centraal. 
‘Door de inhoud van haar werk zal zij echter meer in godsdienstige dan in literaire kringen bekend geweest zijn.’  
 Conclusie

Anna Bijns was een zelfstandige vrouw die van alle markten thuis was. Niet enkel was ze een zeer goede auteur, ze was ook een goede zakenvrouw. Ze onderhield banden met de rederijkers zonder zich volledig in te laten met hen zodat haar werk wel gedrukt kon worden tijdens haar leven. Door haar contact met de Antwerpse minderbroeders was het mogelijk haar werk te publiceren. Over haar leven is weinig bekend en we hebben er dus het raden naar of ze haar persoonlijke ervaringen neerpende in haar werk. Wat wel vaststaat, is dat Bijns een katholiek leven als het enige juiste leven zag. Ze was een dame die opkwam voor haar mening en die als vrouw zeker haar mannetje heeft kunnen staan. Een onafhankelijke, vrijmoedige vrouw was zij in elk geval!






