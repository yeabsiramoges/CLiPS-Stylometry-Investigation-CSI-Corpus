1.	Inleiding
“Princesse alder Rethorisien vrouwe”, zo beschreef een tijdgenoot Anna Bijns (Kessler, 2013, p. 283). Een zeer vaardige vrouw dus, die de rederijkerslyriek tot in de puntjes beheerst. Dit citaat toont aan dat de Antwerpse al tijdens haar leven een legende was. Een vrouw die in het openbaar schreef en daar haar mannelijke collega’s mee overtrof, dat was in de 15e eeuw ongezien. Maar de rederijkster-in-alles-behalve-naam was wel graag gezien, want haar werk was ongekend populair, iets waar de Antwerpse Minderbroeders zeker bij betrokken waren. Bijns’ thematiek strookte immers perfect met hun ambities, beide voornamelijk gericht op het uitroeien van ketterij. Na een algemene inleiding over haar leven en werk zal deze paper twee vragen over Anna’s bekendste gedicht, te weten dat over de twee Maartens, proberen te beantwoorden: waarover gaat het gedicht en in welke tradities hoort het thuis? 
2.	Anna Bijns 
Vooraleer het refrein over de twee Maartens aan bod komt, is het belangrijk om het over het persoonlijke en professionele leven van Anna Bijns te hebben. Beide stonden niet los van elkaar, maar in welke mate ze vermengd waren, zal uit de volgende paragrafen blijken. De tweede paragraaf zal afsluiten met de argumenten van de visie die in het “autobiografisch debat” (Kessler, 2013, p. 33) rond Anna Bijns tegenwoordig aan de winnende hand is.
2.1.	Haar leven
Over het leven van Anna Bijns is al veel inkt gevloeid: al in de achttiende eeuw werd de Antwerpse dichteres ontdekt als onderzoeksobject. In het begin van de onderzoekstraditie sprongen biografen eerder creatief om met de feiten die er over haar bekend waren, maar tegenwoordig is er een biografie zonder romaneske details. Desondanks zijn er slechts weinig nieuwe gegevens toegevoegd (Kessler, 2013, pp. 12 en 25).  Wat nu volgt is de ingekorte versie van de zuiver wetenschappelijke levensbeschrijving, zoals de Amsterdamse emeritus hoogleraar Herman Pleij die heeft bezorgd in 2007, aangevuld met informatie van andere boeken.
‘De Princesse’ wordt in 1493 geboren als oudste dochter van een kousenmaker in ‘De Cleyne Wolvinne’, een huisje op de Grote Markt in Antwerpen. Later volgen nog een zus, Margriete, en een broer, Maarten. Het is haar vader die haar introduceert in de wereld van de lyriek, broer en zus bleken minder geïnteresseerd of begaafd. Weinig na de dood van hun vader eist Margriete haar erfdeel op als bruidsschat, zodat hun moeder het huis moet verkopen. Anna verhuist dan met Maarten en hun moeder naar een ander huis in Antwerpen, ‘de Patiencie’ geheten, waar broer en zus een basisschooltje oprichten. Dat gaat goed, tot ook Maarten besluit in het huwelijk te treden en er geen plaats meer is voor Anna in ‘de Patiencie’. Moeder Bijns is dan al gestorven. Anna betrekt vervolgens een huisje aan de overkant van de straat en begint haar eigen school. Pas als ze tachtig is, zal ze stoppen met lesgeven en intrekken bij een echtpaar dat zich er contractueel toe verplichtte ook een plechtige begrafenis voor Anna te regelen. Twee jaar later is het al zover; Anna Bijns overlijdt in 1575.  Over het verzorgende echtpaar schreef Pleij dat ze geprofiteerd hadden van de oude vrouw en haar slechts een armzalige uitvaart hadden gegund, maar dit beeld is in 2013 bijgesteld door Judith Kessler in haar proefschrift Princesse der rederijkers. Pleij en zijn bron hebben zich onvoldoende geïnformeerd, want uit de prijslijsten van de Onze-Lieve-Vrouwekerk blijkt dat de begrafenisplechtigheid van de dichteres zeker respectabel was (pp. 14-15) . Over Anna’s eventuele relaties met mannen is niets bekend,  hoewel het volgens Pleij wel lijkt “alsof ze de weg naar een eigen huwelijk nadrukkelijk en langdurig heeft opengehouden”, want ze is nooit non of begijn geworden (1987, p. 127).
“Anna doet eigenlijk alles zelf, los van de bestaande verbanden”, zegt Pleij (1987, p. 113). Zoals Anna zich nooit heeft aangesloten bij een religieuze gemeenschap, zo heeft ze zich ook nooit aangesloten bij een rederijkerskamer. Dit lijkt misschien vreemd, omdat die literaire verenigingen toen in de Zuidelijke Nederlanden hun hoogdagen beleefden en ook open stonden voor vrouwen (van Bruane, 2005, pp. 24-25), maar dat is het toch niet. Het was een noodgedwongen beslissing, want voor vrouwen uit de middenklasse was lid zijn van een rederijkerskamer vaak te vergelijken met lid zijn van een religieuze gemeenschap: in beiden mochten ze officieel niet meer doen dan stil figureren in tableaux vivants (van Bruane, 2005, pp. 22 en 24-25).  De Antwerpse dichteres had ambitieuzere vooruitzichten dan de kamers haar konden bieden, dus besloot ze haar talent hier niet aan te verspelen. Een andere reden voor haar isolement kan zijn dat de mannelijke rederijkers in hun werk kritisch waren voor de handel en wandel van de moederkerk. Sommigen gingen zelfs zo ver dat ze personages ten tonele voerden die de Roomse geloofswaarheden in vraag stellen. (Pleij, 2007, p. 637). Het is bijna onvoorstelbaar dat Anna, die in haar oeuvre de moederkerk met hart en ziel verdedigt, zich met zulke sceptici zou inlaten.
2.2.	Haar oeuvre
Wat er aan werken van Anna’s hand bewaard is, bestaat haast uitsluitend uit refreinen, het summum van lyrische kunst volgens rederijkers. Een refrein is een gedicht dat bestaat uit ten minste vier strofen, met een vaste slotregel aan het einde van elke strofe. Deze stokregel vormt de conclusie van het gedicht en werkt door de herhaling als een hamer op een aambeeld – de boodschap wordt er stevig ingedramd. Dit genre leek wel voor Anna gemaakt te zijn, want zo kreeg ze de mogelijkheid om niet alleen in de inhoud fel tekeer te gaan, maar ook via de vorm (Pleij, 2007, p. 340 en 372) . Ze gebruikt de stokregels als repeterende, literaire ‘uppercuts’ in het aangezicht van Luther en zedenbrekers. Refreinen dienen om  voorgedragen te worden en lokken met hun dwingende structuur ook een bepaalde manier van verklanken uit, die Pleij zingzeggen noemt en die volgens hem te vergelijken is met het moderne ‘rappen’ (Pleij, 2007, p. 343). Volgens Dirk Coigneau, emeritus hoogleraar Germaanse filologie aan de universiteit van Gent, noemden de rederijkers het zelf ‘pronunicieren’. Het refrein werd al snel zo populair dat rederijkers het gingen gebruiken ter vervanging van liederen in hun toneelstukken. Uiteindelijk wordt de structuur met de verplichte slotregel ook overgenomen in het lied, waar die verplichting voordien niet was (Coigneau, 1992, pp. 256-257). 
Maar ondanks de populariteit van het refrein waren de rederijkers er niet op gebrand om het op de drukpers te leggen. Dat was niet enkel koudwatervrees voor een nieuw medium, maar had ook te maken met een angst voor plagiaat. “Bij de onherroepelijke vereeuwiging van hun teksten […] verspeelden [rederijkerskamers] ook hun exclusieve rechten daarop,” legt Pleij uit (1987, p. 360). Ook drukkers stonden niet te springen om de refreinen te drukken omdat ze de teksten zelf moesten ontdoen van al te regionaal taalgebruik. Bij rijmteksten was dat bepaald geen sinecure. Al die complicaties vielen weg bij het drukken van Anna’s refreinbundels. Ten eerste was ze niet gebonden aan een kamer, dus kon ze bezwaarlijk verboden worden haar werk te laten drukken. Ten tweede schreef ze in het Brabants, dat in de zestiende eeuw ook al een toonaangevend dialect was (Pleij, 2007, p. 360). Wat haar ten slotte nog onderscheidde van de rederijkers, was dat haar werk gedrukt werd tijdens haar leven en met haar naam op het titelblad. In rederijkerskringen werd dat gezien als eerbejag en opschepperij (Meeus & Willaert, 2013, z.p.). 
Anna heeft haar werk nooit zelf gebundeld of verspreid, dat was het werk van de Antwerpse minderbroeders. Zij stonden vooral bekend om hun fervente bestrijding van de reformatie en zagen in dat de thematiek van Anna’s gedichten (het falen van het huwelijk, Lutherse ketterij…) strookte met hun eigen gedachtengoed (Pleij, 2007, p.377). Ook haar volkse taal paste bij hun intenties, namelijk de boodschap van de moederkerk voor het volk toegankelijk maken (Pleij, 1987, p. 125). De broeders drukten drie refreinenbundels van Anna in respectievelijk 1528, rond 1548 en in 1567. Die bundels waren allemaal erg succesvol, met verschillende herdrukken nog tijdens haar leven (Pleij, 2007, p. 370) en zelfs een Latijnse vertaling van haar debuut door de humanist Eligius Houchrius (van Bruane, 2005, p. 7). Dankzij die vertaling vergaarde ze zelfs Europese roem. Doordat enkel de minderbroeders lyriek van Anna in omloop brachten, ging er erg veel verloren. Zij selecteerden immers enkel wat zij wilden behouden. Bovendien brandde het klooster van de orde af tijdens de Beeldenstorm in 1566, waardoor er waarschijnlijk ook veel werk van Anna verdween. Daarnaast waren refreinen ook erg in trek voor losser drukwerk, dat sowieso niet bedoeld was om bewaard te worden. Uiteindelijk zijn er 222 refreinen van Anna overgeleverd en 1 lied, maar er moet dus veel meer zijn geweest (Pleij, 2000, pp. 199-201).
Een valkuil bij het lezen van het werk van Anna Bijns is een te eenzijdige lezing. Het kan volledig gezien worden als een literaire minderbroederbestelling, maar ook als een liefdesklacht over haar eigen leven. Geen van beide is echter juist. Er zijn uiteraard overeenkomsten tussen haar werk en haar leven, want de huwelijken van haar broer en zus hebben haar “op zijn minst in de problemen gebracht” (Pleij, 1987, p. 127), maar haar oeuvre is zeker niet autobiografisch. Ten eerste spreekt haar werk zichzelf tegen; in het ene refrein verwenst ze mannen en in het andere looft ze hen om hun minnekunst (Triest, 1990, p. 413). Ten tweede is haar thematiek van huwelijksspot bijna verplichte oefenstof in rederijkerskamers, meent Pleij (1987, p. 123). Het sterkste argument tegen de autobiografische lezing komt eveneens van Pleij: “Het gaat niet aan om de ik-figuur in literaire werken, ook die van vroeger, te identificeren met de auteur ervan” (1987, p. 122).
3.	 ‘Nog schijnt Merten van Rossom de beste van tween’
Nog schijnt Merten van Rossom de beste van tween is waarschijnlijk Anna’s bekendste en meest typische gedicht en daarom is het een goede keuze om juist dat voor te stellen. Het heeft als onderwerp een van de belangrijkste thema’s in haar oeuvre, namelijk het kampen tegen de reformatie. Dit doet ze in haar karakteristieke, volkse taal, met perfecte beheersing van de genreregels.  In het refrein bestaande uit acht achttienregelige strofen, vergelijkt Anna Bijns Maarten Luther en Maarten Van Rossem met elkaar. Hoewel het haar populairste werk is, is het niet terug te vinden in een van de drie gedrukte refreinenbundels. Het is overgeleverd via een handschrift van de hand van minderbroeder Engelbert van der Donck, het zogenaamde handschrift A. Dat handschrift is moeilijk te dateren omdat er verschillende jaren aan gewerkt is, maar een eerste afsluiting kan rond 1545 worden geschat (Pleij, 2000, p. 189).
3.1.	Inhoudelijke analyse
Maarten Luther moet niet meer worden voorgesteld als de man die de reformatie in gang zette met 95 stellingen, maar Maarten Van Rossem behoeft nog wel een korte introductie. Van Rossem was een Gelderse legeraanvoerder die in juli en augustus 1542 plunderend en brandstichtend door Brabant trok. Op die plundertocht belaagde hij Antwerpen, net in haar Gouden Eeuw, maar de stad kon hem afweren. Zijn doortocht door het hertogdom zaaide zo veel angst en paniek dat de eerste ware mediahype in de Lage Landen een feit werd. Tot een jaar na de feiten verschenen er allerlei nieuwstijdingen, de allerminst neutrale voorlopers van de moderne krant, die Van Rossem afschilderden als de baarlijke duivel: hij neemt de militaire erecodes niet in acht en koopt handlangers om, en hij sluipt Brabant ’s nachts heimelijk binnen, zogezegd op kruistocht naar de Turken. Dat alles werd gezien als struikroversmanieren, hoewel Van Rossem in feite een sluwe veldheer was, die zijn successen dankte aan tevreden troepen en innovatieve strategieën, zoals het over de grond laten kruipen van zijn soldaten om de vijand te verrassen. Hij werd zelfs capabel genoeg gevonden om stadhouder van Friesland te worden en uit zijn woningen blijkt een gevoel voor verfijnde architectuur. Een laatste bewijs van zijn menselijkheid is de vondst van een recept tegen depressies in zijn nalatenschap (Pleij, 2000, p. 244). Pleij suggereerde in 2007 zelfs dat deze depressies op zijn minst in de hand zijn gewerkt door de karaktermoord via de nieuwstijdingenstorm (p. 579). 
Es Rossom moorddadig, Luther heeft doen sterven
Tweehonderdduizend boeren deur zijn bedrijf;
Veel es er onthoofd, verbrand, gezakt meig werven
Om zijn valse leren, beide man en wijf;
Dus es hij een moordenaar van ziel en lijf.
Merten van Rossom mag maar dlichaam hinderen;
Al mag hij d’ onnozelle kwellen even stijf,
Zijn zij patient, hij maakt ze Gods kinderen.
Dit en zal zijn zonde niet verminderen,
Ik en wilts niet excuseren of maken reen;
Al zijn ’t beie twee veninige slinderen, 
Nog schijnt Merten van Rossom de beste van tween. (Bijns, 1975, pp. 43-44)
Deze strofen uit het refrein illustreren dat Anna in de slotregel telkens besluit dat Van Rossem de beste van de twee is, omdat hij enkel het lichaam doodt. Volgens haar is het bijna wenselijk gedood te worden door Van Rossem, want hij maakt je een kind van God. M.a.w.: slachtoffers van de huurling krijgen dankzij hun martelaarsdood een directe toegangskaart voor de hemel. Dit in schril contrast met de volgelingen van Luther: zij vermoorden met hun dwaling hun ziel en zullen enkel “eeuwig geween” in de hel bekomen (Bijns, 1975, p. 45). Voorts scheldt Anna Luther uit voor “prinse van alle valsen profeten” en noemt hem “vervuld van den Heiligen Geest” (1975, pp. 44-45). Dat laatste, legt Pleij uit, is een snerende verwijzing naar het millennarisme, de ketterse cultus van Joachim van Fiore die destijds een ‘hot topic’ was onder het gewone volk (2007, pp. 374 en 378). Vervolgens meent Anna dat Van Rossem bijlange na niet zo moordlustig is als Luther, want de laatste heeft volgens haar wel 200 000 mensen doen sterven in de Duitse Boerenoorlog. Verder dan schelden met catechismuswaarheden en geruchten komt Anna niet, want voor echte theologische argumenten mist ze de nodige intellectuele bagage. De catechismus daarentegen kent ze wel, want die onderwees ze in haar klasje (Pleij, 2007, p. 373).
Het valt op dat Anna Van Rossems verdorvenheid zoals die in de nieuwstijdingen wordt verkondigd, relativeert. Ten eerste worden in de volgende strofe Van Rossems militaire prestaties geprezen: 
	Merten van Rossom en Merten Luthere,
	De beste van hem beien es een mutere;
	Maar ’t en es niet vrempt al es Rossom ongevreesd,
	Want ’t es een krijgsman, een weerlijk rutere. (Bijns, 1975, p. 44)
Anna zegt hier dat het niet gek is dat Van Rossem onbevreesd door Brabant trekt, want hij is een krijgsheer en een ware “rutere” (1975, p. 44). ‘Rutere’ is een dubbelzinnig woord dat zowel ‘vrijbuiter’ als ‘militair van een hogere rang’ kan betekenen (WNT). Daarnaast beweert ze dat Van Rossem kerken en kloosters grotendeels ongemoeid laat (Bijns, 1975, p. 43). Hoewel dit misschien niet waar is, is het wel een openlijke verdediging van de aanvoerder. Ten slotte merkt Pleij op dat Anna Van Rossem steeds “de beste” noemt (1975, pp. 41-45) en niet “de minst slechte” (2000, p. 219).
3.2.	 Traditie en doel
Over het doel van dit werk bestaat geen twijfel: het is geschreven om Luthers daden nog beangstigender te maken en dat doet Anna door Luther te vergelijken met de man die massahysterie deed losbarsten in Brabant. Het refrein lijkt op het eerste zicht ook deel uit te maken van de nieuwstijdingenhype rond de plunderaar.  Deze pamfletten, liederen en los drukwerk wakkerden via retorische trucs de paniek aan en gaven zo vooral een vertekend beeld van de werkelijkheid en Van Rossem. Een voorbeeld van hun onbetrouwbaarheid is dat Van Rossem zich na zijn Brabantse plundertocht aansloot bij keizer Karel V, die op dat moment over de Nederlanden heerste, en dat gebeurde terwijl de nieuwstijdingen kort daarvoor nog aangaven dat deze mannen elkaar wel rauw lusten (Pleij, 2007, p. 579). Bij nader inzien plaatst Anna Luther echter in een nieuwe, schrikwekkendere dimensie door hem met de monsterlijke Van Rossem te vergelijken. Anders gezegd: als Van Rossem monsterlijk is, dan is Luther duivels. De actualiteit vormt dus slechts een aanleiding voor het refrein. Een typerend kenmerk van Anna Bijns’ werk dat hier ook tot uiting komt, is het benutten van (quasi-)straattaal.
Ik en gaaf om den keur niet mijnen minsten teen 
[…]
Al es den keur niet weert een platte pere,
Nog schijnt Merten van Rossom de beste van tween. (Bijns, 1975, pp. 41-45).
Met dit soort vulgaire uitdrukkingen, waarvan Pleij meent dat ze die oppikte van haar leerlingen (2007, p. 377), wil ze ervoor zorgen dat haar tekst makkelijk in het geheugen van haar publiek blijft hangen en geschikt is om verder over te vertellen en te discussiëren.
Dit werk kadert niet alleen in de rederijkerstraditie van het refrein, maar ook in die van ‘het argument’, waarin er typisch moet gekozen worden tussen twee zaken. Het refrein over de twee Maartens werd in deze traditie voorgegaan door Anthonis de Rooveres (ca. 1430 – 1482) Van twee amoureuse vrouwen een argument. In dit gedicht moet een man besluiten welke van de twee vrouwen die met hem tijdens een storm in een bootje zitten, overboord moet. Deze traditie wordt ook na Anna en de Roovere verdergezet. In 1561, na Nog schijnt… en Van twee amoureuse vrouwen…, verscheen er een gelijkaardig gedicht van Eduard de Dene (1505 – 1578), die beargumenteert welke van beide het beste is: soberheid of dronkenschap. (Pleij, 2000, pp. 189-190). 
4.	 Conclusie
Concluderend kan er gesteld worden dat het allerminst vreemd is dat Anna in haar eigen tijd al hoog gewaardeerd werd. Ze schreef met vlotte pen in ware rederijkersstijl, al sloot ze zich nooit bij een kamer aan. Daarvoor was ze te ambitieus en een te vurige aanhanger van de Roomse moederkerk. Haar succes en bekendheid tot in onze tijd heeft ze niet alleen aan zichzelf te danken, maar ook aan de Antwerpse minderbroeders. Zij zagen in haar een bondgenoot in hun strijd tegen de reformatie en het zedenverval en lieten haar werk drukken en verspreiden. 
In het tweede deel van deze paper is haar meest bekende en karakteristieke werk voorgesteld: het refrein waarin ze Maarten Luther en de veldheer Maarten Van Rossem vergelijkt. Het doel van dit refrein was, zoals bij veel van haar refreinen, het volk bang maken voor Luther en zijn reformatie. Dit deed ze op een bijzonder handige manier, want door de vergelijking te maken met de alom gevreesde desperado, kwam Luther in een bijzonder beangstigend daglicht te staan. Hij was immers nog veel gevaarlijker dan Van Rossem, liet ze in vlammende bewoordingen weten. Het refrein blijkt te kaderen in de traditie van het argument, een dichtvorm waarin in er met alle mogelijke retorische trucs een keuze wordt voorgesteld tussen twee zaken. 
Wat niet besproken is in deze paper, is hoe (mannelijke) rederijkers reageerden op Anna’s succes. Dit lijkt de moeite waard om te onderzoeken, aangezien er zelfs in haar eigen tijd al werd geoordeeld dat ze de mannen overtrof (Pleij, 2007, p. 370). Een andere suggestie is onderzoeken of het werk van Bijns ooit Luther persoonlijk bereikt heeft en als dat het geval zou zijn, hoe hij dit opvatte.
