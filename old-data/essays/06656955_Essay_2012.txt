De ecologische voetafdruk van België: we kunnen er (n)iets aan doen.
Ongeveer twee weken geleden stond er in de Gazet van Antwerpen een artikel over de ecologische voetafdruk van de Belgen. Onderaan stonden tips die we gemakkelijk zouden kunnen toepassen op het dagelijkse leven. Nadat ik het artikel had gelezen, overviel me een gevoel van schuld en schaamte. Daarom besloot ik een week lang geen vlees te eten. Maar toen zondag de barbecue werd aangestoken, werd de moeite van een hele week teniet gedaan. Kunnen we onze ecologische voetafdruk verkleinen of groeit er elke dag een niet-milieubewuste teen aan? 
We zijn allemaal gewend geraakt aan een bepaalde levensstandaard. We nemen de auto om naar de winkel te gaan op de hoek van de straat, en kopen daar per persoon een biefstuk van 300 gram uit Argentinië. Het zijn allemaal maar kleine dingetjes die volgens de meeste mensen geen enkel verschil uitmaken. Maar wanneer we thuis zijn, kunnen we al veel aanpassen zonder aan luxe in te moeten boeten.
Als eerste zal de Argentijnse biefstuk in Argentinië moeten blijven. Want als we iets willen veranderen, kunnen we beter voeding kopen dat niet in een ver land werd geproduceerd. Die etenswaren moeten namelijk vervoerd worden, en dat kost erg veel energie. Voedsel uit eigen land is dus beter voor onze ecologische voetafdruk. 
Dat geldt eveneens voor seizoensgebonden producten. Om het nuttige aan het aangename te koppelen kunnen we moestuintjes aanleggen om voor een klein deeltje zelf te voorzien in onze noden. In heel Vlaanderen beginnen mensen in volkstuintjes groenten en fruit te kweken, omdat het leuk is. Maar ook omdat het goedkoper en gezonder is. Een leuke bijkomstigheid is dat het onze ecologische voetafdruk verkleint. 
We zullen ook moeten wennen aan kleinere porties, omdat we gewoonweg te veel eten. Dat is natuurlijk een project van lange duur, onze maag zal het namelijk niet aanvaarden dat ze opeens een kwart minder voedsel krijgt. Maar we kunnen gemakkelijk overleven met minder voedsel, dus waarom zouden we er niet stapsgewijs naar toe werken? 
Verder kunnen we beter verse ingrediënten gebruiken. Voor voedsel dat uit de diepvriezers van de supermarkten komt, is veel meer verpakking en energie nodig. De diepgevroren soepgroenten zijn verpakt in plastieken zakjes en ze worden daarna per drie in een kartonnen doos verpakt. Twintig doosjes soepgroenten zaten, voor ze in de winkelrekken terechtkwamen, verpakt in een grotere doos. Tien zulke dozen waren stevig verpakt op een palet door een vijftal meter plasticfolie. Dat is dus heel wat onnodige verpakking. Maar natuurlijk zijn verse ingrediënten ook veel lekkerder. 
Een initiatief van de overheid, 'Donderdag, Veggiedag', is ook al een goed begin. In veel scholen wordt er op donderdag geen vlees geserveerd. De kinderen leren zo op een vroege leeftijd om te gaan met vegetarische maaltijden. De angst om op latere leeftijd zelf vegetarisch te koken, wordt hierdoor ook een stuk kleiner.
De overheid doet overigens wel meer voor het milieu dan alleen vegetarische initiatieven steunen. Zo worden mensen gestimuleerd om de auto thuis te laten en het openbaar vervoer te nemen. Als eerst is er de trein. Er zijn erg voordelige tarieven voor studenten, die de campuskaart kunnen gebruiken en voor minder dan een euro van en naar hun studentenstad kunnen reizen. Ook kan je als jongere een tienbeurtenkaart kopen die maar vijftig euro kost en zijn er groepskortingen.
Maar ook de bus is voordelig. Een abonnement voor jongeren kost maar iets meer dan 100 euro per jaar, wat heel goedkoop is als je twee keer per dag de bus of tram neemt. Voor volwassenen is het ook niet duur, zij betalen minder dan 300 euro voor een abonnement. En gepensioneerden rijden helemaal gratis, zodat ook zij de auto thuis laten staan. Natuurlijk is het ook leuk om geen twee uur in de file te staan, maar rustig op een bus te zitten. 
Het is dus echt wel mogelijk om onze ecologische voetafdruk te verkleinen. Vooral op het vlak van voedsel is het maar een kleine moeite. De kleine, vegetarische maaltijden met verse, seizoensgebonden producten uit de moestuin zullen om verschillende redenen goed smaken. Ook de bus of trein nemen biedt niets dan voordelen: geen file, goedkoop, en vooral goed voor de ecologische voetafdruk. Spijtig genoeg is er in de tijd dat dit essay geschreven is hoogstwaarschijnlijk al weer een teen gegroeid aan mijn ecologisch voet. De elektriciteit die nodig was om een computer drie uur lang te laten werken zal er voor zorgen dat er volgende week opnieuw geen vlees op tafel zal verschijnen. 
