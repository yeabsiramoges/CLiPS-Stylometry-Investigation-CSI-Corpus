Betalen voor je broodwinning
Er zijn landen waar hoger onderwijs wordt bekeken als een recht en niet als een privilege: in die landen (Malta, Denemarken, Zweden, enzovoort) is het geoorloofd om gratis te studeren aan een universiteit of een hogeschool. Ook hier in België zijn er bepaalde opleidingen -zoals een militaire studie- waarbij de student betaald wordt om deel te nemen aan de lessen. Wat maakt sommige studies, die vaak meer toegespitst zijn op het gebied van kennis, dan zo anders dat we er een gigantische som geld voor moeten betalen?
In het academiejaar van 2015 tot 2016 zal een student op de proppen moeten komen met zo'n goeie 890 euro aan inschrijvingsgeld. Die som is het huidige inschrijvingsbedrag plus 271 euro, wat voor een gemiddeld Belgisch gezin toch wel een trapje hoger is. En zegt u nu zelf, is de invoering van zo'n regel niet pure zakkenvullerij? Wanneer er zo'n 300 euro meer betaald moet worden voor exact dezelfde opleiding, zal u dan als ouder niet verwachten dat er ook op academisch vlak een tandje wordt bijgezet? Als u zo'n smak geld extra investeert in de opleiding van uw kind, wilt u toch zeker wel dat zijn of haar denken nóg verder wordt uitgebreid?
De meeste ouders zijn bereid een grote som te betalen als dat bijdraagt tot de ontwikkeling van hun kind en als het verzekert dat hun oogappeltje een veelbelovende toekomst tegemoet kan gaan. Is dit bedrag echter niet overdreven? Wanneer het gaat om zo'n hoog inschrijvingsbedrag, moet de universiteit of hogeschool kunnen garanderen dat de opleiding zorgt voor een kans om qua kennis sterk gewapend de echte wereld in te kunnen stappen: er moet als het ware verzekerd worden dat uw zoon of dochter voor 98% klaar zal zijn om het beroepsleven aan te gaan. 
En wanneer de studenten nóg beter gevormd moeten worden, moeten de proffen misschien nóg beter opgeleid zijn. Dit zou al snel kunnen leiden tot een overdaad aan stress bij studenten -waarvan de helft momenteel al te kampen heeft met buitengewone faalangst- enerzijds en anderzijds tot een vraag naar professors  die haast perfect opgeleid zijn. Op die manier wordt het bijna onmogelijk om een doctoraat te behalen en om zo toestemming te vergaren een les te mogen presenteren voor een volle aula.
Een hogere som inschrijvingsgeld om te betalen, zou mogelijk kunnen zorgen voor het afhaken van vele studenten: hierdoor kan veel belangrijk talent verloren gaan. Misschien zit de samenstelling voor een geneesmiddel tegen kanker in het hoofd van iemand die zich het hoge inschrijvingsbedrag niet kan veroorloven, weet u het?
Wanneer studenten afhaken wegens het peperdure inschrijvingsgeld, zullen de inkomsten van de hogenscholen of universiteiten slinken, wat na een bepaalde periode kan leiden tot een nieuwe verhoging van het inschrijvingsbedrag. Zo komen we uiteindelijk terecht in een vicieuze cirkel die bestaat uit het constant verhogen van inschrijvingsgeld; tot studeren aan de hogeschool of universiteit werkelijk onbetaalbaar zal worden. Zo kunnen alleen nog de kinderen van de rijkste Belgische inwoners een opleiding genieten en wordt de middenstand gedwongen meteen na het middelbaar in het beroepsleven te stappen. Het is goed mogelijk dat individuen uit de middenstand dan een baan moeten uitoefenen die hen niet genoeg plezier en genoegen verschaft, waardoor ze ongelukkig worden. 
Akkoord, studeren hoort geld te kosten. Wanneer dit niet het geval zou zijn, zou ook de kwaliteit van de opleiding eronder lijden en we hebben vandaag nu eenmaal de best mogelijke opleiding nodig: zo worden de "sterken" van de "zwakkeren" gescheiden en krijgen bedrijven de keuze tussen een handjevol van de best opgeleide studenten. Wanneer studeren echter te duur wordt, zal dit handjevol inkrimpen tot een zeer schaars aantal afgestudeerden. Dit kan ernstige gevolgen hebben voor onze economie, want er zijn minder geschikten om bepaalde posities in te vullen.
Het Verenigd Koninkrijk spant de kroon: je betaalt maximum 11.000 euro om in Engeland te studeren. Het is echter alombekend dat je de beste opleiding kan genieten aan scholen als Oxford University, Harvard, Cambridge University, enzovoort. Hoewel de prijs van de studies buitengewoon hoog ligt in het Verenigd Koninkrijk, maken de universiteiten die prijs ruimschoots goed door prachtige opleidingen in de plaats te geven. Die opleidingen zijn tegelijk ook op een fantastische manier opgebouwd.
Natuurlijk is de situatie nog niet zo ver gevorderd als in Engeland, maar dit toont wel aan dat de problematiek aangaande het inschrijvingsgeld minder als taboe-onderwerp wordt beschouwd wanneer de universiteit of hogeschool in staat is voldoende terug te schenken aan de student. Wanneer de academische studies in België op een gelijkaardig niveau staan als in bijvoorbeeld het Verenigd Koninkrijk, mogen de premiers geloven in een gegronde verhoging van het inschrijvingsgeld. Maar zo ver staan we absoluut nog niet... 