Inschrijvingsgeld verhoogd, scholingsgraad verlaagd? 
Als het op onderwijs aankomt, was België altijd zowat de beste student van de klas. We hebben hier  een zeer hoog onderwijsniveau  en de Belgische studenten zijn gegeerd goed. Ook de hoge instroomratio voor het hoger onderwijs in België maakt dat we wereldwijd bij de betere zijn op vlak van onderwijs. Hier dreigt echter verandering in te komen. Vanaf 2015-2016 gaat de prijs van het inschrijvingsgeld namelijk omhoog met een kleine 300 euro, wat voor sommige studenten een hindernis zal vormen. Het gat in de begroting moet gedicht worden, en ook het onderwijs moest hierbij inleveren. Is het echter slim om iets belangrijk zoals hoger  onderwijs  als een kostenpost te beschouwen? 
Het kostenplaatje van het Belgische onderwijs werd grondig onder de loep genomen door de regering en de knoop werd doorgehakt. Vanaf volgend academiejaar zal de prijs van het onderwijs in het algemeen stijgen, waarbij de grootste stijging is te vinden bij het inschrijvingsgeld voor het hoger onderwijs. Daardoor worden dus vooral studenten getroffen. Deze studenten zullen exact 271 euro meer moeten betalen, waardoor het totale inschrijvingsgeld per academiejaar neerkomt op zo'n 890 euro. Ter compensatie voorziet de overheid wel een uitbreiding van de studietoelagen, in de hoop dat er nog steeds even veel studenten hun weg zullen vinden naar een diploma in het hoger onderwijs. 
Het spreekt voor zich dat deze maatregel op heel wat controverse kon rekenen. De stijging maakt procentueel niet zo een groot verschil, maar als je bedenkt dat een student gemiddeld 5 jaar studeert, betekent dit een extra som van ongeveer 1500 euro per student. Niet iedereen beschikt over dergelijke bedragen, waardoor verder studeren na het middelbaar voor hen ontmoedigd wordt. Er zijn dus verschillende redenen om de huidige beslissing alsnog  te herzien. 
Een van de belangrijkste redenen is dat er ongetwijfeld een deel van de jongeren de kans niet zullen krijgen verder te studeren, waardoor je als land je eigen toekomst ondermijnt. De studenten van vandaag zijn namelijk de werknemers van morgen.  Door te beknibbelen op onderwijs om nu de begroting in evenwicht te brengen, kan je de toekomst van een land alsnog zwaar schaden.  
 Studies toonden reeds aan dat naarmate de kosten van het inschrijvingsgeld daalden, de inschrijvingen stegen. De participatie in het hoger onderwijs stijgt dus hoger naarmate dat het financieel toegankelijker wordt gemaakt. Hoger inschrijvingsgeld in dit geval betekent waarschijnlijk minder inschrijvingen en dat kan ook maatschappelijke gevolgen hebben. Zo zie je bijvoorbeeld dat er in landen waar het onderwijs zo goed als gratis is, er een stabielere economie is, bijvoorbeeld in de Scandinavische landen.  De kloof tussen arm en rijk is er wel, maar minder dan in landen waar je een ontzettend hoog bedrag moet neertellen voor hogere studies.  In die laatste zie je vaak dat er een soort gegoede klasse ontstaat die enkel rijker kan worden doordat ze meer kansen hadden terwijl armere mensen steeds moeilijker de stap naar een beter leven kunnen maken. Is het zo een scenario dat we voor België willen? 
Een stijgende kost van het onderwijs heeft volgens de voorstanders zijn voordelen. Zo wordt in eerste plaats de grote kost die een student vormt, verlicht. Daarnaast kan door een besparing op het onderwijs het gat in de begroting ook verminderd worden. Een ander voordeel van deze verhoging zou kunnen zijn dat studenten hun studiekeuze beter overwegen. Dit kan inderdaad het geval zijn, maar er zijn andere maatregelen die mensen aan kunnen zetten tot een betere studiekeuze. Een betere oriëntatiebegeleiding van leerlingen  van het middelbaar kan daar bijvoorbeeld reeds  toe bijdragen.  
Het is belangrijk dat onderwijs door de overheid niet als een soort kostenpost wordt bezien, maar als een heel belangrijke investering, waar  de overheid eigenlijk net méér dan minder in moet investeren. Het is namelijk in het onderwijs van vandaag dat de werknemers van morgen gemaakt worden. Deze werknemers zijn van groot  belang voor de toekomst van ons land, waardoor de verhoging van inschrijvingsgeld een keuze is waar we later veel spijt van kunnen hebben. Landen met hogere welvaart en een kleinere kloof tussen arm en rijk hebben het belang van gratis onderwijs reeds ingezien. Ook de statistieken liegen er niet om, en de participatie is hoger naarmate het inschrijvingsgeld lager is. Willen wij dan echt voor die kleine 1500 euro per student extra in de staatskas gaan beknibbelen op zo een belangrijk punt? 