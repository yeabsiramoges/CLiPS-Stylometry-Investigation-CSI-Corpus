De beleving van literatuur en lezen aan het hof en bij het volk in de middeleeuwen

1. Inleiding
Het is tegenwoordig vanzelfsprekend dat heel de bevolking kan lezen en dat ook doet. Iedereen houdt misschien wel van een ander genre, maar in principe kan elke persoon lezen wat hij of zij wil. Dat was niet altijd zo. Deze paper bespreekt het lezen en de literatuur in de middeleeuwen. De middeleeuwse periode is van 500 tot 1500, maar omdat de Middelnederlandse literatuur pas in de twaalfde eeuw echt van start gaat (Pleij, 1984, p. 10), bekijkt deze paper enkel de periode tussen 1100 en 1500. Het gaat over Nederlandse literatuur in de Nederlanden. Concreter kijkt deze paper naar lezen en literatuur bij de adel en bij het volk. De geestelijkheid speelde ook een rol in de literaire traditie, maar die rol komt hier niet aan bod.

2. Literatuur in de middeleeuwen: algemeen
Voordat het onderwerp van literatuur en lezen bij de adel en het volk aan bod komt, bespreekt de paper eerst de literatuur in de middeleeuwen in het algemeen. Aangezien we in deze paper de periode tussen 1100 en 1500 bespreken, bekijken we Middelnederlandse teksten. Zoals Pleij (1984) beschrijft, heette die Middelnederlandse taal vroeger het ‘Diets’. Dat was de taal voor de niet-geestelijken en niet-geleerden die geen Latijn konden. Vandaag spreken we dus over Middelnederlands, een verzameling van verschillende dialecten in de Lage Landen, als we het over de volkstaal hebben (p. 12).

In het eerste deel van de middeleeuwse periode, de twaalfde en dertiende eeuw, is er een stroom van deze genres: ridderepiek, heiligenlevens, dierenverhalen, geestelijke en wereldlijke liederen (Pleij, 1984, p. 15). In de periode daarna, de veertiende eeuw, komen volgens Pleij de rederijkerskamers op gang (p. 18). Hierover wordt verder in de paper meer uitleg gegeven.

Er is geen duidelijke grens te trekken tussen geschiedenis en literatuur in de middeleeuwen (Janssens, 1998, p. 12). Janssens duidt erop dat er veel geschiedenis in literaire werken te vinden is, en omgekeerd. Genres vloeien erg in elkaar over en kunnen dus niet in één vast systeem geplaatst worden (1998, p. 15). Wanneer we het in het vervolg van deze paper hebben over een bepaald genre moet dat begrip dus met een korrel zout genomen worden. 
3. Wie kon er lezen in de middeleeuwen?
Lezen en schrijven is in onze eenentwintigste eeuw vanzelfsprekend. Elke volwassene kan het. Dit was in de middeleeuwen wel anders. Voor we dus kunnen bekijken wat er door de adel en het volk gelezen werd, bespreekt deze paper eerst wie er nu juist kon lezen. Het is belangrijk om daarom ook eerst de begrippen ‘de adel’ en ‘het volk’ te definiëren:

Wanneer ik het in de paper over het volk heb, bedoel ik de lagere klassen in de steden en de bevolking op het platteland. Onder de adel wordt het publiek dat in hoven woont, geplaatst: In de middeleeuwen bestonden de Lage Landen uit verschillende kleine vorstendommen met bijvoorbeeld een graaf of hertog aan het hoofd. Zo’n graaf of hertog liet zich bijstaan in het bestuur door edelen waarmee hij zich omringde (Hogenelst & van Oostrom, 1995, p. 181). Die hertogen, graven en edelen rekenen we in deze paper dus tot de adel. Ook als er gesproken wordt over het hof verwijst dat naar de vorst en de mensen die zich rond de vorst verzamelden (Hogenelst & van Oostrom, 1995, p. 181). De rijke burgers in de stad zijn eigenlijk nog een categorie apart. Zij horen bij het volk, maar wanneer het om hun literatuur gaat kunnen ze bij de adel gerekend worden, omdat zij de adellijke literatuur willen nadoen (Pleij, 1984, p. 14). De grens tussen teksten voor adel en teksten voor het volk is dus niet altijd even duidelijk volgens Pleij (1984): “De hoven proberen zich met hun literatuur ook op de overige onderdanen te richten. En in de steden zijn er de hoven van stadsadel en rijke burgers die op allerlei manieren bij de adel willen horen” (p. 14). Zowel in de steden als aan het hof was er vanaf de twaalfde eeuw literatuur in de volkstaal, het Diets, de taal die tegenover het Latijn stond (Pleij, 1984, p. 13).

De vorst en edelen aan het hof lazen meestal niet zelf, er werd voor hen voorgelezen. Vaak las de auteur, de vertaler, bewerker, kopiist of verluchter de tekst voor (Pleij, 2008, pp. 99-100). Volgens Pleij betekent dit zeker niet dat de adel aan het hof analfabeet was: “Het is onjuist om deze literatuurbeleving in hofkringen te beschouwen als een aanwijzing voor de ongeletterdheid van […] de meest vooraanstaande edelen” (pp. 100-101). De adel kon dus wel zelf lezen, en dit al vanaf de dertiende eeuw. Toch lieten ze teksten en brieven vaak voorlezen, omdat in de Middeleeuwen het principe gold dat een tekst pas goed doordringt door hem hardop voor te lezen (Pleij, 2008, pp. 102-103).

Ook over analfabetisme bij het volk bestaan er misverstanden. De opvatting dat het volk niet kon lezen of schrijven in de middeleeuwen is niet correct volgens Pleij (2008). Vanaf de twaalfde eeuw kon nog niet iedereen van de bevolking lezen en schrijven, maar de vaardigheden kregen een erkende en centrale plaats in het dagelijks leven in de steden (p. 101). Het begrip ‘ongeletterdheid’ veroorzaakt het misverstand dat burgers niet konden lezen of schrijven. ‘Ongeletterdheid’ betekende namelijk in de middeleeuwen dat iemand geen kennis had van het Latijn, maar dit wil zeker niet zeggen dat die persoon niet kon lezen of schrijven (Pleij, 2008, p. 104).

4. Literatuur en lezen bij adel
In de paper behandelde ik al de literatuur in de middeleeuwen en wie er juist kon lezen. In dit deel beschrijf ik de literatuur en het lezen bij de adel. 
Vanaf de twaalfde eeuw was er een groeiende behoefte aan de adellijke hoven om zich te manifesteren, ten opzichte van elkaar en ook ten opzichte van het lagere volk in de steden. Ze wilden zich onderscheiden van de massa met een eigen cultuur die moest getuigen van verfijnde regels en omgangsvormen. Dit deden ze onder andere met literatuur. Hoofsheid, de gedragsnormen die golden aan een hof, speelde hierbij een belangrijke rol (Pleij, 1984, p. 13). Over die hoofsheid geeft de paper meer uitleg in het volgende deel.

4.1. Literaire genres gelezen door de adel
Het eerste grote genre dat erg populair was, is de hoofse literatuur. Die kende vooral een bloei in de periode van 1170 tot 1300 (van Oostrom, 1992, p. 35). Hoofsheid is een abstract begrip en kent veel betekenissen zoals: minzaamheid, schoonheid, beminnelijkheid, zelfbeheersing, respect hebben voor anderen, enzovoort (van Oostrom, 2006, p. 136). Zoals Hogenelst en van Oostrom vermelden, wil de elite aan het hof zich onderscheiden van de rest van de wereld. Hiervoor gebruiken zij dus de hoofse omgangsvormen. Als je aan het hof leeft dan leid je een hoofs leven (1995, p. 189). Die literatuur kwam vooral voor in de vorm van liedjes en brieven, met meestal liefde als thema (Hogenelst & van Oostrom, 1995, p. 188). Het hof is zowel de producent als consument van die hoofse literatuur (van Oostrom, 1992, p. 34).

Een tweede genre dat gelezen werd door de adel was de ridderepiek. Dat genre bestaat onder andere uit Arthur- en Karelepiek. Dat kunnen we eigenlijk als deelgenre bij hoofsheid plaatsen, omdat die ridderepiek bestaat uit riddercodes en hoofse gedragsvormen (Pleij, 1984, p. 14). De ridderroman staat bekend als aristocratische tekstsoort en als teksten die een adellijk publiek aanspreken (Janssens, 1998, p. 145). Hogenelst en van Oostrom (1995) wijzen erop dat Koning Arthur en zijn ridders aan het hof een grote inspiratie waren voor middeleeuwse romans (p. 203). Ook van Oostrom (1992) noemt de Arthurroman als inspiratiebron: “ [...] sinds jaar en dag is het gebruikelijk de Arturromans te verbinden met een adellijk publiek” (p. 32). Zoals eerder vermeld, valt de Karelroman ook onder ridderepiek bij de adel (Janssens, 1998, p. 247). 

Deze paper besprak eerder al de Arthurroman die we dus kunnen plaatsen onder het genre van de hoofse literatuur (Pleij, 1984, p. 14). Van Oostrom (1992) legt de link tussen die twee tekstsoorten: “De hoofse literatuur is dus een literatuur van het ideaal, van de droom – de droom van het ideaalbeeld dat naar het verleden wordt geprojecteerd en aan Arturs hof als realiteit wordt voorgesteld” (p. 38). 

Een ander genre dat de adel las, zijn ‘vorstenspiegels’, teksten die uitleggen hoe een vorst zich moet gedragen en hoe hij moet regeren (Hogenelst & van Oostrom, 1995, p. 178). Dat soort teksten ontstonden aan het einde van de dertiende eeuw. In die literatuur bevinden zich de eigen idealen en interesses van het adellijke publiek  (Hogenelst & van Oostrom, 1995, p. 177).

4.2. Functies en gelegenheden voor literatuur aan het hof
De Arthurverhalen hadden een grote amusementswaarde en zorgden voor spanning, liefde, sensatie en erotiek (Hogenelst & van Oostrom, 1995, p. 205). Ook van Oostrom (1992) wijst op die ontspannende functie: “ […] en zonder twijfel hebben de Arturromans (mede) voldaan aan de vraag naar literair tijdverdrijf […] van de twaalfde- en dertiende-eeuwse vorstenhoven” (p. 36). De ridderverhalen en hoofse literatuur hadden ook een lerende functie: het luisterende publiek krijgt de hoofse beschavingsidealen mee (Hogenelst & van Oostrom, 1995, p. 205). Zoals van Oostrom besluit heeft de hoofse literatuur dus een dubbele functie: “ […] binnen de hofkring, vervult de hoofse literatuur een meer serieuze functie naast de louter amuserende: vermaak én lering is het parool” (1992, p. 37). Hij noemt feesten en diners als de typische gelegenheden waarop de verhalen werden verteld aan het hof (1992, p. 36). Ook Pleij haalt dit soort gelegenheden aan: “Er bestaat een lange traditie in de Middeleeuwen van hofvermaak, vooral aan en rond de tafel, waarbij het voorlezen en opvoeren van teksten een voorname plaats innemen” (2008, p. 100).

5. Literatuur en lezen bij het volk
Het gewone volk in de Middeleeuwen is uiteraard nog verdeeld in hogere en lagere klassen. Er zijn rijke burgers, boeren, en nog een deel van de bevolking dat daartussen ligt. Deze paper gaat niet echt in op dat onderscheid. Als er over het volk gesproken wordt, bedoelen we de bevolking buiten het hof.

Zoals de paper eerder vermeldde begint de stad zich pas in de late middeleeuwen als actief literair centrum te ontplooien. De burgers zijn dan niet meer enkel het publiek, ze gaan zelf ook schrijven. In die periode van de veertiende eeuw ontstaan de rederijkerskamers, literaire broederschappen, waarin burgers zich verenigen. Aan het hoofd van zo’n rederijkerskamer stond de meest getalenteerde schrijver, factor genoemd. Ze organiseren wedstrijden en spelen toneel. Het waren een soort plaatselijke feestcomités (Pleij, 1984, p. 18).

5.1. Literaire genres gelezen door het volk
De ridderepiek is een genre dat ook buiten het hof gelezen werd. Die tekstsoort werd eerder vernoemd als literatuur die de adel las. Toch verwijst Janssens (1998) ernaar dat er ook een deel is van de ridderepiek dat door de lagere klassen gelezen werd. Die ridderverhalen voor lagere klassen ademde natuurlijk wel een andere sfeer uit dan de ridderverhalen gelezen aan het hof (p. 247). Ook Pleij (1984) wijst hierop: “De rijke burgers in de steden gaan de adellijke cultuur na-apen [sic], en dat doen ze dan onder meer door de ridderverhalen in aangepaste vorm over te nemen” (p. 14). Vooral vanaf de veertiende eeuw komen de stedelingen bij het publiek van ridderliteratuur. Als eerste komen die verhalen vooral bij de rijke kooplieden en grondbezitters, later spreiden ze zich uit over meerdere lagen van de stadsbevolking (Pleij, 1984, p. 56).

Een ander genre bij het volk was de ironische standensatire. In dat soort teksten wordt het omgekeerde gezegd van wat er bedoeld wordt, met een hekelend effect als gevolg: “Verkeerd gedrag wordt juist uitbundig geprezen en men krijgt de uitnodiging om zulk gedrag van harte voort te zetten. Het is hier dat we op een tekstsoort stuiten die bij uitstek geschikt was om in de stad eigen leefregels en een eigen moraal te ontwerpen” (Pleij, 1984, p. 62). Het genre van schelmenverhalen is ook typische literatuur bij het volk in de stad. Dat past deels bij de standensatire omdat het ook de ondeugd prijst met een morele les als doel. Volgens Pleij waren die teksten heel populair dankzij de kwaliteit van de anekdotes en, in het bijzonder, dankzij de ruime identificatiemogelijkheden die de tekst bood voor de burger (1984, p.69).

6. Conclusie
Tot besluit kunnen we zeggen dat de literatuur en het lezen bij de adel en het volk verschillend was in de middeleeuwen. De adel interesseert zich vooral in ridderepiek en hoofse literatuur. Zij luisteren naar literatuur of lezen om zich te ontspannen, om de hoofse gedragsregels onder de knie te krijgen en vooral om zich met literatuur te onderscheiden van het gewone volk. De teksten gelezen door het volk zijn van andere aard. Toch is er ook een gelijkenis. Het volk leest ook literatuur die oorspronkelijk voor edelen bedoeld was, maar dan wel in een aangepaste versie. Over de rol van de geestelijkheid in de literaire wereld handelde deze paper niet. Voor verder onderzoek kan het interessant zijn om te onderzoeken welke rol de geestelijke literatuur speelde in het leven van de adel en van het volk. En of die rol verschillend was in de wereld van het hof en van de stad.
