De discussie rond het mogen dragen van levensbeschouwelijke tekens op officieële instanties is al enorm lang aan de gang. Soms gaat de wind even liggen, om niet veel later weer op te laaien. Soms door een moslima die met hoofddoek lesgeeft, soms door een controversiële uitspraak van een Vlaams Belanger en soms door een arme stakker die tegen beter weten in met een regenboog-t-shirt naar zijn werk gaat. De vonk was er en de vlammen spoedig weer hoog op. Maar geen zorgen, ik blus die brand wel even. Dat gaat heel makkelijk, gewoon omwille van het feit dat er geen brand is. Ten eerste zijn de regenboog-t-shirtkwestie en de discussie rond levensbeschouwelijke tekens twee verschillende zaken, ten tweede moeten we niet de religieuze tekens bestrijden, maar waar ze symbool voor staan. Daar ligt namelijk de oorsprong van ons ongenoegen.

Hoewel de t-shirtkwestie de zoveelste knuppel in het hoenderhok was moeten we ze toch even noemen voor wat ze in feite écht was: een pietluttigheid. Wat er ook over gezegd wordt, een t-shirt met een regenboog is géén uiting van één of andere radicale overtuiging en het is géén bedreiging tegenover om het even wie . Wanneer we helder nadenken zien we in hoe belachelijk de hele situatie was. Waarom maakten we zo'n drukte om een t-shirt waarop geen naakt, geen geweld, geen scheldwoorden stonden, maar een lieftallige regenboog?

Let wel: dit betekent niet dat de loketbediende in zijn recht was. Want de vraag die in het hoofd van elke rationele persoon blijft spoken is: wat doet een loketbediende in godsnaam met een regenboog-t-shirt op zijn werk? Hoort een loketbediende dan niet, net als een leerkracht of bibliothecaris, iemand te zijn die over het algemeen net gekleed gaat en in wiens kledij niet echt plaats is voor regenboog-of eenhoornthema's? Hier en daar riep iemand dat hij er zijn seksuele geaardheid mee wou tonen. Ik weet niet of de man nu daadwerkelijk homoseksueel was of niet, maar een vaststaand punt blijft dat het je op je werk bent om je job te doen, niet om je geaardheid aan anderen te tonen. Het is een gevoelige kwestie en dus zal ik om wraakacties van de holebigemeenschap te voorkomen er maar aan toevoegen dat je je geaardheid uiteraard mág tonen. Men hoort zich simpelweg te houden aan wat over het algemeen als normaal en acceptabel beschouwd wordt en het dragen van regenboog-t-tshirts in loketten behoort daar niet toe. Helaas pindakaas.

Uiteindelijk draait het daar allemaal om: die stomme, oeroude regels van de etiquette. Ruim gesproken dan: alles wat 'normaal' en 'acceptabel' geacht wordt. Dit is uiteraard subjectief, maar toch is er een algemeen beeld van wat aan deze criteria voldoet en het wordt overal nageleefd. Zo ontstaat er een structuur in de gedragingen van mensen. Het is iets waarop men zich kan richten en zeker en vast een noodzakelijk kwaad. Inderdaad, een 'kwaad', want hoewel iedereen zich in een zekere mate op de etiquette baseert, willen we onszelf toch ook kunnen uitdrukken. En wanneer sommigen daarbij in een richting leunen die anderen liever mijden ontstaan er natuurlijk problemen. Één van die problemen is die eeuwige onruststoker: religie. De reden waarom deze zaak zo anders is van de t-shirtkwestie is dat een regenboog dragen, symbool of niet, geen kwaad in zich heeft. Godsdienst kan dat in sommige gevallen wél hebben.

Laat ons eerst vaststellen waar het allemaal begonnen is. Hiervoor kan weer teruggegrepen worden op de etiquette: Vlaanderen heeft een Katholieke geschiedenis en tekens die daarnaar verwijzen worden dan ook geaccepteerd. Want laat ons eerlijk zijn, mochten de enige religieuze tekens die gedragen worden kruisbeeldjes zijn, er zou geen haan naar kraaien. Maar toen steeg de immigratie en de conservatieve mensjes van het brave Vlaanderen schrokken zich een ongeluk. Pijpekrullen, zwarte gewaden, keppeltjes, hoofddoeken en boerka's verschenen. En wat nieuw is en afwijkt van de plaatselijke tradities, schrikt af. Maar wat ons meer dan wat dan ook angst inboezemde waren de gewoontes, de waarden en de normen van de Islam. Ze verschilden nogal van de onze en daar konden we niet tegen.

En dus zijn we maar als een stel idioten de symptomen ervan gaan bestrijden. Het boerka-verbod is er gekomen en de strijd tegen de hoofddoeken woedt. Resultaat: kwade moslims en nog meer wederzijdse haat. Om onszelf te rechtvaardigen zijn we dan maar met het argument opgedraafd dat 'levensbeschouwelijke tekens van om het even welke godsdienst verboden moeten worden'. Gemakkelijk gezegd natuurlijk, voor de Katholiek wiens kruisbeeld en Bijbel onder het stof op zolder liggen.

De anti-Islammentaliteit is de oorzaak van heel deze situatie. Want een hoofddoek zelf maakt niemand kwaad en een kruisbeeldje ook niet. De loketbediende mag beide symbolen dragen, maar liefst in een zo klein en onopvallend mogelijke vorm, ten doele er niet onnodig de aandacht mee te trekken. Het kruisbeeldje wellicht eerder omdat mensen het mooi vinden, de hoofddoeken omdat hun geloof dat de moslima's aanraadt of verplicht, wat het ook moge zijn. Het is de godsdienst waar de tekens symbool voor staan waar we een probleem mee hebben.

Wel, als de Islam bepaalde principes hanteert die we als fout beschouwen, laat ons díe dan aanpakken. Laat ons desnoods de Islam trachten af te schaffen of zelfs het hele fenomeen godsdienst, maar wat nu aan de gang is is ronduit hypocriet. De mens zou in deze mate vrij moeten kunnen zijn in zijn doen en laten, zolang hij geen kwaad in zich heeft en een zekere mate van respect toont voor wat het volk acceptabel acht. Deze principes moeten natuurlijk wel redelijk zijn en 'geen hoofddoek mogen dragen' is dat bijvoorbeeld niet. Maar kom: met een regenboog-t-shirt naar je werk? Ga dan in een crèche werken.