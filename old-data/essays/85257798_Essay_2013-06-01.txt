De tweede plaats die Zulte-Waregem tijdens het seizoen 2012-2013 in de Jupiler Pro League wist te bemachtigen, verdient niets anders dan lof en respect. Met een relatief klein budget, overwegend Belgische spelers en swingend voetbal zijn de manschappen onder leiding van Franky Dury erin geslaagd alles en iedereen te verrassen. Dat dit 'verrassen' voor interpretatie vatbaar is, kunnen we nu wel stellen. RSCA Anderlecht was nog maar enkele dagen in het bezit van de titel of de Waregemse sportiviteit en trots moesten al plaats maken voor een drang naar geld en macht. 
De beschuldigingen wezen allemaal in dezelfde richting. Dirk Decuyper, voorzitter en eigenaar van Zulte-Waregem, had plannen met het Belgische voetbal die niemand had zien aankomen. Maar Decuyper was niet de enige betrokken partij in deze affaire: burgemeester Bart De Wever en Patrick Dejaeghere, voorzitter van KV Oostende, hadden ook enig aandeel in de Waregemse plannen. 
Het plan van Decuyper sloeg in als een bom die hij weliswaar zelf aan het tikken heeft laten gaan. Enkele maanden geleden besloot hij eigenaar te worden van KV Oostende, door de aandelen van voorzitter Patrick Dejaeghere over te kopen. Het kwam echter niet verder dan een voorakkoord, waardoor het onduidelijk was of Decuyper nu de werkelijke eigenaar van de club zou zijn. Contractspecialisten beweren echter dat het getekende voorakkoord tussen Decuyper en Dejaeghere wel degelijk rechtsgeldig is, wat wil zeggen dat Decuyper zich eigenaar van KV Oostende mag noemen. Dit zou volgens Decuyper moeten resulteren in een samenwerking tussen Zulte-Waregem en KV Oostende, waarbij de jonge Waregemse talenten in tweede klasse ervaring kunnen opdoen. Op het eerste zicht geen vuiltje aan de lucht, maar door de onverwachte promotie van KV Oostende is Decuyper plots eigenaar  van twee eersteklasseclubs , wat bij wet verboden is. 
In plaats van zijn aandelen  terug te verkopen aan Dejaeghere, besloot Decuyper om het              -met meerdere scenario's in het hoofd- anders aan te pakken, tot groot ongenoegen van zowat de hele voetbalwereld.  Wat begon als een informatief gesprek met De Wever over de mogelijkheid om Zulte-Waregem tijdens haar Europese thuismatchen op het Kiel te laten spelen, mondde al snel uit in veel grootsere ideeën. De mogelijkheid ontstond, mede door de ambitie van de stad Antwerpen, om het stamnummer van Oostende aan de stad te verkopen en op deze manier een grote Antwerpse club uit te bouwen die na het faillissement van Beerschot onmiddelijk in eerste klasse terecht kon. Misschien wel een beetje overenthousiast van Decuyper en De Wever, want Rome is ook niet op een dag gebouwd. Daarbij komt nog kijken dat de supporters van Royal Antwerp FC (stamnummer één) vinden dat ze over het hoofd worden gezien .
Een tweede mogelijkheid was een fusie tussen Zulte-Waregem en KV Kortrijk. Dat deze langs Kortrijkse kant niet bespreekbaar was, werd al snel duidelijk. Zowel de supporters als het bestuur wilden de derby bewaren, ondanks het Argument van Decuyper dat twee eersteklasseclubs op tien kilometer afstand op termijn niet leefbaar is. 
Dan maar terug naar het project 'Antwerp United', waar de commotie uiteraard maar niet ophoudt. KV Oostende voorzitter Dejaeghere betuigde in een persconferentie schuld tegenover de fans, het bestuur en de spelers, voor het feit dat hij de verkoop van de club aan Decuyper strikt geheim had gehouden. Wel beloofde hij dat er geen sprake was van een verhuis naar Antwerpen. Decuyper reageerde hierop in het vtm-journaal, en gaf aan bedenktijd nodig te hebben om alle opties te overzien. 
Wat er nu zal volgen is moelijk in te schatten, maar dat deze hele affaire meer met geld dan met sport te maken heeft is vrij duidelijk. In zijn drang naar macht en geld raakte Decuyper en co in dit stadium kwijt waar voetbal om draait,  namelijk passie. De passie van de supporters, voor het spelletje, voor de eer en voor het vertegenwoordigen van je streek of club. Of de Oostendse supporters deze passie in Antwerpen kunnen terugvinden is nog maar de vraag. In het beste geval blijft alles zoals het is, en verkoopt Dirk Decuyper zijn aandelen terug aan Dejaeghere. Dat het voorzitterschap van Decuyper de stabiliteit van KV Oostende verzekert is een feit, maar de passie zou nog steeds moeten primeren boven het geld. 
