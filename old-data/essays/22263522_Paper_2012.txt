0. Inleiding
‘Dyslexie’ is een vreselijk woord, en dan vooral voor diegenen die het moeilijk kunnen lezen aangezien het toevallig de naam is van hun ‘ongeneeslijke aandoening’. Maar is hun situatie wel zo noodlottig als iedereen altijd dacht? Wat als de ‘foute’ hersenwerking van dyslectici simpelweg geherprogrammeerd kon worden? Niet met hersenchirurgie of zware medicatie, maar gewoon door een andere leermethode. De Alfabetcode zou ervoor zorgen dat iedereen probleemloos kan leren lezen en schrijven.



1. Over dyslexie in het algemeen
1.1 Uitingen van dyslexie
Wanneer spreken we van ‘dyslexie’ en wanneer hebben we het gewoon over slechte lezers? In beide gevallen zien we namelijk dat de persoon in kwestie moeite heeft met vlot lezen. Merk op dat dyslectici meestal zeer intelligente mensen zijn. De ongeloofwaardige discrepantie tussen hun normale of hoge IQ en slechte leesresultaten is opvallend. Dyslectische lezers zijn te herkennen aan enkele typische factoren: Op jonge leeftijd is er dikwijls sprake van een achterstand in het spreken, uitspraakproblemen en een zekere mate van ongevoeligheid voor rijm. Het lezen gaat haperend en ze lezen vaak woorden die er niet staan. Bij het schrijven worden er letters van plaats verwisseld en ontzettend veel schrijffouten gemaakt. (Shaywitz 2005, 92-93)

1.2 Oorzaak 
De belangrijkste oorzaak voor de slechte schrijf- en leesprestaties bij dyslexie is een onvoldoende ontwikkeld foneembewustzijn. Bij Shaywitz lezen we dat “de allereerste ontdekking die een kind doet als het leert lezen, is dat gesproken woorden uit verschillende delen bestaan. Ineens beseft het dat het woord dat het hoort, uiteenvalt in kleinere stukjes geluid; het heeft een fonemisch bewustzijn ontwikkeld. (2005, 49)”
Maar waarom hapert het foneembewustzijn dan bij sommige mensen? In 1993 wist men al een (ongenuanceerd) antwoord op deze vraag te formuleren: “Heel wat argumenten tonen aan dat bij een aantal kinderen met ernstige lees- en spellingsproblemen, de hersenen niet helemaal functioneren zoals bij andere kinderen. (Steyaert 1993, 158)” De precieze aard van die ‘malfunctie’ kan dankzij geavanceerde technologie nu ook gedetailleerd beschreven worden. In een Amerikaans experiment werd de hersenactiviteit vergeleken van dyslectische en gewone lezers tijdens specifieke leestaken. Dit deden ze met fMRI- en PET-scanners, die de bloeddoorstroming in de hersenen vastleggen. (Simos e.a. 2002, 1203)
Er werden twee bevindingen gedaan: om te beginnen vertoonden de temporopariëtale gebieden van de linkerhemisfeer bij dyslectici geen activiteit, in tegenstelling tot de situatie bij normale lezers. Daarenboven maakte de eerste groep bij het lezen zowel gebruik van de inferieur frontale gebieden als de temporopariëtale gebieden van de rechterhemisfeer. Samengevat gebruiken normale lezers vooral de achterste gebieden van de linkerhersenhelft, terwijl dyslectici die van de rechterhersenhelft activeren met toevoeging van gebieden aan de voorkant van de hersenen. (Simos e.a. 2002, 1203) Volgens Shaywitz vertonen dyslectici bij het ouder worden zelfs “een patroon van overactivering [...] in het centrum van Broca – dat wil zeggen dat ze deze gebieden aan de voorzijde steeds meer gaan gebruiken voor het lezen […] alsof ze [die gebieden] gebruiken om de stoornis in de achterzijde te compenseren. Dit klopt met wat we weten over de leesstijl van veel dyslectici. (2005, 80)” 
 

1.3 Conventionele methodes om dyslectici te helpen
Doorheen de jaren zijn er al talloze methoden ontwikkeld om dyslectici te helpen. Jammer genoeg was er tot nu toe nog geen enkele bij die echt bevredigend resultaat opleverde. Er wordt gewerkt met kaartjes, geboetseerde letters, computerprogramma’s, voorleessoftware, gekleurde brillen… Ze kunnen wel een zekere vooruitgang boeken bij het lezen en schrijven, maar geen van deze middelen rekent af met de wortels van het probleem, namelijk de deviante werking van het dyslectische brein. 
Het zijn de grondslagen van de algemeen ingeburgerde leermethodes die ervoor zorgen dat zoveel kinderen niet fatsoenlijk kunnen lezen en schrijven. A.J. van Berkel omschrijft de gangbare (maar verkeerde) spellingmethode als volgt: “De bewustwording van spellingcategorieën en daarvan af te leiden strategieën is een eerste stap op weg naar het zelfstandig leren omgaan met de spelling van woorden. (1993, 146)” Erik Moonen, ontwikkelaar van de Nederlandse Alfabetcode reageert hier heel fel tegen:
“De bekende opdeling in luisterwoorden, regelwoorden en weetwoorden om te weten welke spellingstrategie je moet toepassen is […] inefficiënt. Om te weten in welke categorie een woord thuishoort moet je immers al weten hoe het geschreven wordt, maar dat weet je enkel als je de categorie kent. Er is dus sprake van een vicieuze cirkel. Bovendien veronderstelt deze techniek dat je woordbeelden moet onthouden, wat gewoonweg niet werkt. Deze methode is overigens niet door taalkundigen ontwikkeld, wat natuurlijk zeer bedenkelijk is. (Moonen, 2)”
Een voorstel over een beter aanpak kunt u lezen in hoofdstuk 2.2.
2. De Alfabetcode
2.1 Een andere visie over de ‘ongeneeslijke’ erfelijkheid van de aandoening
A. van der Leij zegt dat “dyslexie ontstaat op grond van erfelijkheid. (1998, 163)” Volgens hem beïnvloedt de erfelijke factor “het functioneren van bepaalde delen van de hersenen zodanig dat gesproken kan worden van een structureel tekort. (Idem, 174)” Dat tekort heeft specifiek te maken met het klankbewustzijn. We spreken dus niet over het onthouden en toepassen van spellingregels of het beschikken over woordbeelden. (Ruijssenaars 1993, 163) Dat slecht ontwikkelde foneembewustzijn wordt op hersenscans zichtbaar wanneer bij het leesproces andere hersendelen geactiveerd worden dan normaal het geval is. (zie paragraaf 1.2)
In een Amerikaans experiment werden MSI-scans genomen van kinderen die dyslectische afwijkingen vertoonden in hun hersenactiviteit. De leeftijden van de proefpersonen lagen tussen zeven en zeventien jaar. Vervolgens werden ze acht weken lang één á twee uur per week getraind op fonologische verwerkings- en decodeervaardigheden. (Simos 2002, 1203- 1212) De resultaten van de hersenscans na het remediëringsprogramma waren ongelooflijk: “De kinderen […] bleken miraculeus genezen te zijn van hun ‘ziekte’. Op hersenscans was duidelijk te zien dat de ex-dyslectici nu dezelfde hersengebieden activeerden tijdens het lezen als ‘normale’ lezers, terwijl dat tevoren niet het geval was. (Moonen, 3)”
Hoewel de aandoening dus een biologische oorsprong heeft, die bovendien erfelijk is, hoeft er geen noodlottige visie op de voorgrond te treden. Aangezien dyslectische hersenen herprogrammeerbaar zijn met een simpele leerstrategie, kunnen we spreken van een soort ‘genezing’. Je wordt wel dyslectisch geboren, maar je hoeft er niet je hele leven mee verder. 

2.2 Aanpak van de Alfabetcode
De Alfabetcode is voor het Nederlands ontwikkeld door professor Erik Moonen, linguïst aan de Universiteit Hasselt. Hij baseerde zich op Phono-Graphix, het Engelse grote broertje van de Alfabetcode. (Moonen, 1-3)
2.2.1 Belang van foneembewustzijn
Er zijn twee prominente redenen waarom foneembewustzijn zo belangrijk is bij geschreven taal. Ten eerste: mensen kunnen maar een tweeduizendtal verschillende symbolen opslaan in hun geheugen. Daarom zou een ‘whole word’ schriftsysteem, waarbij elk bestaand woord door een ander schrijfteken voorgesteld wordt, nooit kunnen werken. Dat zou namelijk betekenen dat we 50 000 tot 200 000 afzonderlijke taaltekens moeten onthouden. (McGuinness 1996, 2)
Uit dat eerste punt volgt dat alle schriftsystemen genoodzaakt zijn om fonologische ‘units’ te gebruiken als basis voor hun code. Om klanken op papier te krijgen moeten we eerst het woord opdelen in stukjes, die we dan kunnen representeren aan de hand van symbolen. Zo’n unit is het kleinst mogelijke, makkelijk te isoleren deeltje in een taal. In het Chinees is dat bijvoorbeeld een syllabe (een klinker die eventueel gevolgd en voorafgegaan wordt door een medeklinker). (Moonen, 1) “Europese talen, daarentegen, hebben lettergrepen die qua medeklinkercombinaties veel ingewikkelder zijn. Zo heeft het Nederlands 98 000 mogelijke lettergrepen. Daardoor is het voor ons veel economischer om woorden op te delen in kleinere units: fonemen. (Moonen, 1)”
Geschreven taal is echter, in tegenstelling tot gesproken taal, zeer onnatuurlijk. “Gesproken taal is één vloeiende sliert fonemen waartussen geen grenzen of spaties duidelijk gemaakt worden. (Moonen, 1)” Hoe ontdekken we dan de afzonderlijke puzzelstukjes waaruit woorden opgebouwd zijn? Daarvoor is foneembewustzijn nodig; de capaciteit om woorden op te delen in bouwstenen. Dat is precies wat de Alfabetcode aankweekt.
2.2.2 Van klank naar teken
“Een tweede belangrijke factor bij het leesproces, naast foneembewustzijn, is de representatie van klanken als tekens. Een (geschreven) taalcode combineert klanken en tekens tot één code. (Moonen, 1)” De meeste leermethoden vertrekken vanuit dit punt; eerst lettertekens aanleren, en dan de bijhorende klanken. De Alfabetcode werkt net omgekeerd omdat er vertrokken wordt van wat de kinderen al kennen: klanken.
U hebt zelf ongetwijfeld ook eerst leren lezen, en dan pas schrijven. Maar professor Moonen ziet het zo: “Het nieuwe systeem leert kinderen lezen dóór te schrijven. Het voordeel van de omgekeerde leervolgorde bij de Alfabetcode is dat er maar één component aangeleerd hoeft te worden; wie kan schrijven kan immers ook lezen, maar niet omgekeerd. Een kind dat eerst leert schrijven krijgt er ‘gratis’ het lezen bij. (Moonen, 1-2)”
2.2.3 Leerproces
De eerste stap in het leerproces is het aanbieden van een ondubbelzinnige basiscode. Deze bestaat uit de 42 klanken uit de Nederlandse taal, die door 42 verschillende letters of letterclusters worden voorgesteld. 
Bijvoorbeeld:	De klank /r/ schrijf je als ‘r’. De klank /aaj/ schrijf je als ‘aai’. De klank /sχ/ schrijf je als ‘sch’. (Moonen, 2)
Merk op dat de klanken nooit met hun conventionele alfabetnamen benoemd worden. Dat zou namelijk een extra verwarrende factor in het spel brengen. De kinderen worden ook nog niet lastiggevallen met spellingsvarianten; er wordt gefocust op de meest frequente (en dus waarschijnlijke) schrijfwijzen.
Bijvoorbeeld: De klank /è/ schrijf je als ‘ij’. Hier wordt nog niets gezegd over de minder frequente variant ‘ei’. (Moonen, 2)
Deze spellingsalternatieven worden na twee maanden wel geïntroduceerd, maar niet aan de hand van woordcategorieën en spellingsregels. Die laatste bevatten toch talloze uitzonderingen en verwarren een kind enkel, en zoals al werd gezegd in 1.3 vormen woordcategorieën een vicieuze cirkel. De alfabetcode werkt met codeerpatronen, oftewel “omgevingen van vergelijkbare klanken waarin je steeds hetzelfde spellingsalternatief kiest. (Moonen, 2)” Die worden dan geleidelijk aan in 150 stapjes aangeleerd, of beter gezegd, vertrouwd gemaakt. Want “in plaats van regeltjes uit het hoofd te leren, moeten kinderen zien wat de logica achter een spellingsfenomeen is. (Moonen, 2)” Zo kunnen ze aan de hand van wat ze horen voorspellen hoe een woord geschreven wordt.
Bijvoorbeeld: ‘Hij had natuurlijk een natte broek.’ We hadden gezien dat de klank /t/ als ‘t’ geschreven wordt, maar wanneer je ‘‘atte’, ‘ette’, itte’, ‘otte’ of ‘utte’ hoort schrijf je /t/ als ‘tt’. ‘natuurlijk’ hoort niet in dit rijtje thuis, en wordt dus met enkele ‘t’ geschreven, in tegenstelling tot ‘natte’. (Moonen, 2)
Als dit patroon ook voor de verdubbeling van de andere medeklinkers wordt uitgelegd, doorzien de kinderen op een bepaald moment zelf de logica, en hebben ze op dat moment een stukje van de code gekraakt. (Moonen, 2)
Nu moeten ze dit spellingspatroon nog inoefenen door de volledige patronen talloze keren te schrijven. Wanneer ze enkel invuloefeningetjes zouden krijgen waar ze een enkele of dubbele letter moet invullen, leren ze niets bij. Alleen door het gehele patroon te herhalen raken ze gewend aan het juiste spellingsbeeld. (Moonen, 3)
Volgens professor Moonen is de conventionele verdubbelingsregel, die gebaseerd is op open en gesloten lettergrepen niet betrouwbaar. Zo zal een Vlaming de eerste syllabe in ‘natuurlijk’ korter uitspreken dan een Nederlander, en valt het hele principe in duigen. Wat volgens hem wel werkt is het (natuurlijkere) principe van klemtoon: “klemtoon voorspelt meestal een dubbele medeklinker. Zo kan je bijvoorbeeld heel gemakkelijk horen hoe ‘kanúnniken’  gespeld wordt, wat met de conventionele methode al meteen een ‘moeilijk’ woord zou zijn. (Moonen, 3)”
Zelfs dt-fouten kunnen dankzij zulke codeerpatronen vermeden worden. Leerlingen krijgen bijvoorbeeld de gewoonte aangeleerd om de klank /t/ als een ‘d’ te schrijven als ze ‘gebeurd’ tegenkomen in een context met ‘zijn’, ‘wordt’, ‘is’ of ‘was’. Door de volledige werkwoordscluster in te prenten zullen ze nooit ‘gebeurdt’ schrijven.
Het stokpaardje van de alfabetcode is dus dat kinderen een correcte schrijfgewoonte aangeleerd krijgen in plaats van een lijst regels.
(Moonen, 3)

2.2.4 Handgeschreven teksten
Merk op dat alle patronen steeds ingeoefend worden door ze veelvuldig zelf te schrijven. Dat is niet toevallig zo. Een schreefloos lettertype, zoals Arial, dat je terugvindt in de meeste kinderboekjes, heeft wel het voordeel dat het makkelijk te produceren is, maar door hun simpele vorm zijn de letters voor een beginnende lezer moeilijk uit elkaar te houden. “Een kind dat nog niet gewend is aan de leesrichting van links naar rechts, vertoont de neiging om deze tekens [‘d’ en ‘b’] als ‘gelijk’ te beschouwen. (van der Leij 1998, 26)”
Een handgeschreven versie van het alfabet heeft complexere lettervormen en toont dus duidelijker de verschillen tussen bijvoorbeeld ‘p’, ‘q’, ‘b’ en ‘d’. Daarom werkt de Alfabetcode in het begin enkel met handgeschreven woorden. In een verder stadium maken de kinderen uiteraard kennis met getypte letters, maar liefst eerst cursief en met schreef (zoals Times New Roman) alvorens de stap te zetten naar schreefloze lettertypes.
Een tweede voordeel aan het veelvuldige schrijven is dat het leerproces op die manier een extra dimensie krijgt. In plaats van passief teksten te lezen of woordkaartjes te benoemen is de leerling actief bezig waardoor het leerproces meer effect heeft.
(Moonen, 2)







2.3 Toepassing en resultaten
2.3.1 In de Engelstalige wereld
Phono-Graphix (ook wel Synthetic Phonics genoemd) is de theorie waarop professor Moonen de Alfabetcode gebaseerd heeft. Het allereerste prototype van de methode werd al in 1898 gelanceerd door Nellie Dale op de Engelse Wimbledon High School. Een andere, recente belangrijke figuur in het onderzoeksveld is Diane McGuinness.
Honderden tests hebben uitgewezen dat de methode geweldige resultaten garandeert, en dat is precies waarom het o.a. in het Verenigd Koninkrijk zo populair is. Ik zal kort een opmerkelijk succesvol experiment toelichten:
In 1996 werd een groep van 78 kinderen tussen 6 en 16 jaar samengesteld. Stuk voor stuk kenden ze zware lees- en of spellingproblemen. 4 van hen hadden een lichte mentale handicap, 35 waren officieel als leergestoord bevonden, en 19 van hen waren dyslectisch. Gedurende 12 weken kregen ze 1 uur of minder per week privélessen om te leren schrijven en lezen met Phono-Graphix.
De vooruitgang die de proefpersonen boekten was groter, sneller en consistenter dan ooit voor andere remediëringsprogramma’s gerapporteerd was. De ‘winst per uur’ was meer dan 70 keer groter dan bij het A.D.D. programma, 11 keer groter dan bij het Reading Recovery programma en 50 keer groter dan bij Alphabetic Phonetics. Bovendien omvatten de testresultaten alle proefpersonen, terwijl andere experimenten de afgehaakte kinderen niet meetelden.
Na twee jaar werd opnieuw onderzocht hoe het gesteld was met de proefpersonen. Bij 26% van de kinderen was oorspronkelijk de diagnose ‘leerstoornis’ vastgesteld. Achteraf was die diagnose bij geen enkel kind nog valide. Waar het gemiddelde schoolcijfer tevoren C en F was, bleek een B+ achteraf het gemiddelde te zijn. 63% van de proefpersonen las nadien boeken voor hun plezier terwijl dat percentage eerst 0% was. Bovendien verbeterde het gedrag op school en het gevoel van eigenwaarde bij alle deelnemers.
(McGuinness e.a. 1996, 1-14)
We kunnen vaststellen dat de Engelstalige wereld zeer enthousiast is over de benadering van Phono-Graphix. We mogen echter niet uit het oog verliezen dat de Engelse spelling één van de meest ingewikkelde spellingsystemen ter wereld is. “Deze min of meer chaotische indruk, die leerlingen van de spelling van het Engels moeten krijgen, heerst ook onder de docenten. Velen zijn van mening, dat er aan deze spelling weinig uit te leggen valt, en dat inprenten de enig mogelijke aanpak is. (van Berkel 1993, 143)” De Nederlandse spelling is in vergelijking natuurlijk veel systematischer. De vraag blijft dus of de Alfabetcode dezelfde impact zal hebben op Nederlandstalige scholieren als Engelstalige.


2.3.2 In België
De enige school in het Nederlandstalige gebied die de Alfabetcode voorlopig toepast is de Tinteltuin, een freinetschool in Zoutleeuw. Leerkracht Bart Ipers “ergerde zich aan de spellingsproblemen bij de leerlingen, en had al vaker met technieken gewerkt die zich focussen op het foneembewustzijn, met telkens goede resultaten. (Moonen, 3)” Daarom besloot hij enkele jaren geleden om de oude lees- en schrijfmethoden over boord te gooien en de Alfabetcode een kans te geven. Het project is nog te jong om conclusies te trekken, maar de resultaten lijken voorlopig veelbelovend.

3. Conclusie
Dat de Engelse variant van de Alfabetcode werkt, staat vast. De jarenlange studies en verbluffende resultaten spreken voor zich. Of het Nederlands dezelfde helende effecten zal kennen voor het algemene spellingsgedrag van álle kinderen valt nog af te wachten. Maar het biedt zeker en vast een mooi vooruitzicht voor alle dyslectici. De eeuwenlange status-quo van dyslexie als ongeneeslijke aandoening kan eindelijk tegengesproken worden. Dyslexie kan wel degelijk verholpen worden, en niet enkel de oppervlakkige effecten maar de diepste wortels van het probleem. Dyslectische hersenen ‘herprogrammeren’ is niet ontzettend moeilijk of duur, maar vraagt gewoon een juiste leermethode.
