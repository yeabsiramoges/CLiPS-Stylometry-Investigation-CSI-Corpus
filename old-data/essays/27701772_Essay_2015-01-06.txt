Iedereen automatisch geregistreed als donor, of toch liever keuzemogelijkheid?
In België is iedereen orgaandonor, tenzij je er bezwaar tegen maakt. In Nederland is niemand donor, tenzij je je ervoor inschrijft. Welke van de twee opties is nu de beste en welke van de twee kan verbetering gebruiken? Donorschap is geen gemakkelijke kwestie en dus maakt het niet uit welke beslissing een land neemt, er zullen altijd voor- en tegenstanders zijn. 
Een eerste vraag rond automatisch donorschap is: wie is voorstander en wie is tegenstander? Na onderzoek valt meteen op dat hooggeschoolden vaker openstaan om organen te ontvangen in geval van nood dan laaggeschoolden. Die kloof verdiept zich als het gaat om het ter beschikking stellen van hun organen na de dood. Slechts vijftig procent van de laaggeschoolden is ertoe bereid donor te zijn, tegenover meer dan zestig procent van de hooggeschoolden.
Ook religie speelt een belangrijke rol. In elke religie valt ogenblikkelijk op dat mensen sneller openstaan om organen te ontvangen, dan om ze te doneren. Dat verschil is het grootst bij de islam en het kleinst bij de gereformeerden. Opvallend is dat het de ongelovigen zijn, die zich het snelst zullen opgeven om donor te worden.
Gebruiken we leeftijd als criterium om te achterhalen wie voorstander is en wie tegenstander, dan vinden we al snel een heel duidelijk patroon. Hoe ouder de mensen worden, des te meer bereid ze zijn hun organen af te staan. Dat bereikt dan zijn hoogtepunt rond de leeftijd van vijftig jaar, daarna neemt het weer af. Jonge mensen staan, in tegenstelling tot oudere mensen, vooral open voor het ontvangen van organen. 
De voorstanders van automatisch geregistreerd donorschap hebben zeker en vast een punt. Om te beginnen kan één volledig gezonde donor tot acht personen redden. Meestal blijft het helaas maar bij drie, maar allemaal tezamen worden er zo tot 1200 patiënten per jaar gered. Die patiënten zijn mensen die dringend hulp nodig hebben en die een beter leven zullen hebben na de transplantatie. Alcoholverslaafden, rokers en drugsverslaafden komen hiervoor trouwens niet in aanmerking. 
Jaarlijks wachten er alleen al in Nederland 1200 personen op een orgaantransplantatie, waarvan er maar liefst 150 sterven terwijl ze op de wachtlijst staan. Er zijn dus niet genoeg donors. Het probleem is niet dat er niet genoeg mensen bereid zijn om hun organen af te staan, maar te weinig mensen komen daarvoor in aanmerking. Alleen mensen die gestorven zijn in een ziekenhuis, ingeschreven zijn als donor en medisch geschikt zijn, mogen dit doen. Als meer mensen in het register ingeschreven zouden zijn, zouden er al meer in aanmerking komen.
Maar ook de tegenstanders hebben een punt. Allereerst heeft iedereen het recht om te beslissen wat er met zijn lichaam gebeuren mag en dus kunnen we mensen niet manipuleren om zich op te geven. Bovendien wordt er bij bepaalde geloofsovertuigingen kritisch gekeken naar het donorschap, omdat het lichaam dan niet meer intact is. Veel mensen zijn er simpelweg bang voor, ze hebben angst voor het snijden of ze vrezen dat ze nog niet dood zullen zijn als de organen al verwijdert worden. Tegenstanders stellen zich de terechte vraag of hun lichaam nog wel toonbaar zal zijn voor hun familie, die per slot van rekening wel afscheid moeten kunnen nemen. Verder moet zo'n transplantatie heel snel gebeuren en dat op een uiterst emotioneel moment voor de familie.
Veel mensen zijn tegenstander omdat de organen verrassend vaak naar ziekenhuizen in het buitenland worden overgebracht. Een groot deel van de organen in België wordt doorverkocht aan Duitsland, wat echt niet zou mogen. Mensen die donor zijn, willen in het algemeen vooral de mensen in hun eigen land helpen en niet de mensen die 300 kilometer verderop wonen.
We kunnen concluderen dat iedereen een andere mening heeft. Die mening hangt af van de leeftijd, religie, scholing en aard. Die mening kunnen we welliswaar beïnvloeden door campagnes, maar we moeten die mening ook respecteren. We mogen iemand niet verplichten tot donorschap, maar het automatisch registreren van elke burger is wel een goed plan. Zo kan iedereen die het niet wil zich uitschrijven, maar blijft de meerderheid donor. Het is dan wel van groot belang dat iedereen op de hoogte is van het systeem, zodat ze weten of ze ingeschreven zijn  of niet. 