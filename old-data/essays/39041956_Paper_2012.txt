Het nut van snellezen: Een snelle kijk op de theorie en technieken van turbolezen

Snellezen, turbolezen of speed reading zijn drie termen die zich laten verenigen in één enkele theorie. Deze theorie beweert dat elke lezer zijn leessnelheid sterk kan verhogen door verschillende eenvoudige technieken te gebruiken tijdens het lezen. Maar hoe komt het dan dat niet iedereen hier gebruikt van maakt? In dit artikel zullen we eerst bekijken hoe we taal precies herkennen door gespecialiseerde literatuur te raadplegen. Vervolgens gaan we na wat snellezen precies is aan de hand van verschillende technieken. Tenslotte behandelen we dan de kritiek op snellezen.

Mijn eerste kennismaking met snellezen vond plaats in het vijfde middelbaar toen we gedurende een trimester een cursus kregen over dit onderwerp. Enkele basistechnieken – die verder in deze tekst besproken worden – werden ons aangeleerd maar toch heb ik hier weinig aan gehad. Dit kwam omdat we nooit op een manier getoetst werden die inspeelde op de eigenschappen van snellezen. Onze proef bestond erin om een tekst te lezen waarna we vragen over de tekst moesten beantwoorden. We kregen echter te veel tijd voor het lezen wat tegenstrijdig is met het hele concept. Daarbovenop gaf deze manier van testen de indruk dat snellezen een proces is dat afgelegd dient te worden in een vast tijdsbestek. Omdat ik wist dat ik geconfronteerd was geweest met foute methodes, motiveerde mij dit om op zoek te gaan naar de correcte manier.

Vooraleer we ons echter kunnen richten op de gespecialiseerde materie van het snellezen moeten we eerst een idee hebben van hoe we woorden herkennen en dat doen we op twee manieren, namelijk auditief en visueel oftewel horen en lezen. Aangezien we eerder in het leven in staat zijn om het gesproken woord te begrijpen, beginnen we hiermee.

Bij het hoorproces is het handig om het onder te verdelen in vier fases zoals ook Andrew Ellis uitlegt. (1989: 12) Eerst is er het gesproken woord dat bestaat uit luchtgolven die in het oor van de hoorder worden omgezet naar zenuwimpulsen die zich naar onze hersenen verplaatsen. In de tweede fase wordt deze keten van zenuwimpulsen door het oor en onze hersenen vertaald in een zogenaamde akoestische code (acoustic code). Dit gebeurt aan de hand van het akoestische analysesysteem (acoustic analysis system) in onze oren en delen van onze hersenen die hieraan gewijd zijn. In de derde fase wordt deze akoestische code dan verzonden naar het auditieve woordherkenningssysteem (auditory word recognition system). Indien dit systeem de code herkent bereiken we de vierde en laatste fase, namelijk die van de herkenning van de betekenis van het gesproken woord (meaning). Ondanks de schijnbare complexiteit van dit proces gebeurt het allemaal zeer snel wat het mogelijk maakt om gesproken taal te volgen en te begrijpen.

Het volgende onderdeel van ons vermogen om woorden te herkennen is lezen, een proces dat voor de meesten van ons zoiets eenvoudigs en vanzelfsprekends lijkt dat we vaak de complexiteit van het hele gebeuren onderschatten. Het volledige proces van woordherkenning via lezen is zeer gelijkaardig aan het luisterproces. De ogen nemen verschillende letters waar die worden doorgestuurd naar de hersenen en deze herkennen de letterpatronen en koppelen hier opnieuw een betekenis aan. Zo is ook te verklaren waarom kinderen die net begonnen zijn met lezen trager lezen dan mensen die al jaren kunnen lezen zelfs als die kinderen alle letters zeer goed kennen. Als een kind een woord voor de eerste keer ziet, zal dit kind het patroon nog niet onmiddellijk herkennen. Dit kan twee oorzaken hebben. Ofwel werd het patroon nog nooit eerder opgemerkt ofwel omdat het kind het patroon nog niet vaak is tegengekomen. Hoe langer je leest, hoe vaker dezelfde patronen heel de tijd terugkomen wat maakt dat we minder lang – het lijkt zelfs helemaal niet – moeten nadenken.

Een ander interessant onderdeel van taalherkenning is de samenhang tussen de twee voorgaande onderwerpen, horen en lezen. In het boek Learning to Read: Psychology in the Classroom haalt auteur Morag Stuart aan dat er een nauw verband bestaat tussen fonologisch besef en leesvaardigheid. (1995: 32) Over het algemeen zijn goede lezers ook mensen die een goed besef hebben van de klanken in het gesproken woord. Dit besef bestaat eruit dat als je een gesproken woord hoort, je weet welke klanken er worden uitgesproken. Wat wel nog steeds onduidelijk is, is de chronologische relatie tussen deze twee kwaliteiten. Het is dus nog onbekend of je eerst goed kan lezen en dan de klanken beter herkent of omgekeerd, maar dat ze samenhangen, staat vast. Een interessant onderzoek naar dit verschijnsel werd afgenomen in 1983 door Lynette Bradley en Peter Bryant. Zij groepeerden vier- en vijfjarigen in vier afdelingen en trainden hen twee jaar. (Stuart, 1995: 33) Twee van de vier groepen leerden omgaan met klanksegmenten in woorden op twee verschillende manieren terwijl dit in de twee andere groepen niet gebeurde. Na afloop van het experiment waren de kinderen van de eerste twee groepen duidelijk betere spellers en lezers dan de andere kinderen, ongeacht hun sociale achtergrond of IQ.

Nu we weten wat taalherkenning precies inhoudt, kunnen we overgaan tot het eigenlijke snellezen. Belangrijk om te weten betreffende het thema van snellezen is dat het niet om één onveranderlijke ultieme leer gaat. Zo omvat snellezen een heleboel verschillende technieken en zal ieder persoon die deze aanleert andere resultaten bekomen. Dit hangt samen met meerdere factoren zoals de lezer zelf of de mate waarin je de tekst wil begrijpen, want het heeft natuurlijk weinig zin om 500 pagina’s in een half uurtje te lezen als je amper iets hebt onthouden nadien. Om te kunnen vergelijken nemen we 250 woorden per minuut als gemiddeld cijfer voor de modale lezer die niet snelleest. Ronald Carver neemt 240 woorden per minuut als gemiddelde en 300 wpm (woorden per minuut) voor hoogopgeleide mensen (1990: 1) dus dit leek me een gepast richtgetal.

Een belangrijke factor bij het snellezen zijn de oogbewegingen. Zoals er te lezen staat in Critical Analysis of The Study of Speed Reading van Alice Krumian bepaalt het aantal keer dat de ogen stilstaan tijdens het lezen, zogenaamde fixaties, de snelheid van het lezen. Hoe meer fixaties er plaatsvinden, hoe trager je leest. (1999: 10) Het normale aantal fixaties ligt tussen de twee en drie keer per regel. Krumian ging ook akkoord met Huey die ze citeert in haar werk. Deze constateerde dat lezen veel trager verloopt als de fixaties oplopen tot vijf of zes maal per regel. Hierboven merkte Huey op dat zogenaamde snelle lezers veel minder oogarbeid lijken uit te voeren wat de oogbewegingen minder vermoeiend maakt en dat ze minder tijd nodig hebben om de materie visueel op te nemen. (1999: 10) Hiermee kunnen we de oogbewegingen een tweede maal in verband brengen met leessnelheid. Na het aantal telt nu ook de vermoeidheid mee want de oogvermoeidheid brengt de leessnelheid ook naar beneden. (1999: 10)

Er zijn ook factoren die de leessnelheid naar beneden halen die de lezer zelf gemakkelijk kan elimineren. Carver beschrijft enkele simpele methodes in zijn werk Reading Rate: A Comprehensive Review of Research and Theory. Het uitschakelen of verwijderen van storende achtergrondgeluiden lijkt vanzelfsprekend, maar het is iets wat vaak over het hoofd wordt gezien. Door met deze handeling je concentratie te vergroten win je al aan leessnelheid. (Carver, 1990: 1)

Een tweede aanzienlijke factor is de manier waarop je naar het boek kijkt. Aangewezen is om voldoende licht te hebben dat echter niet te fel is omdat dit onaangenaam is voor de ogen. Het is ook het best indien het boek naar de ogen van de lezer gericht staat in een rechte hoek. Aangezien we normaal niet lezen met onze ogen recht boven het boek, kan een hellende tafel ervoor zorgen dat dit wel het geval wordt door het boek bijgevolg enkele graden te kantelen. De afstand tussen het boek en de ogen is optimaal tussen 35 en 45 centimeter. (Carver, 1990: 1) De combinatie van dit alles zorgt ervoor dat het lichaam geen enkele moeite hoeft te doen om het boek gemakkelijk te lezen wat alleen maar positief bijdraagt tot de snelheid.

Een derde vertragend element tijdens het lezen is vocalisatie of subvocalisatie. Vocalisatie is het hardop uitspreken van de tekst die je leest terwijl subvocalisatie hetzelfde proces is maar dan intern. Dit wil zeggen dat de lezer zich de klanken van het woord mentaal voorstelt. (Carver, 1990: 1) Dit haalt de leessnelheid drastisch naar beneden om verschillende redenen. De eerste reden is dat de lezer wacht om naar het volgende woord over te gaan tot hij zich het huidige woord volledig heeft voorgesteld. Hieruit volgt dat hij ook maar naar een enkel woord kijkt per moment en bovenal bestaat de kans dat de lezer zich meer bekommert om de klank dan om de betekenis. Al deze factoren kunnen de leessnelheid terugbrengen tot 100 of 150 woorden per minuut. (Carver, 1990: 1) 

Naast het wegwerken van vertragende factoren zijn er ook enkele technieken die je kunt oefenen om de snelheid op te drijven. Een van deze technieken is om de woorden die je gaat lezen te volgen met je vinger tegen een snelheid die groter is dan je normaal gewend bent. (Carver, 1990: 1) Door dit te doen zullen je ogen minder fixaties kunnen maken wat de snelheid opnieuw ten goede komt. Zo kan bijvoorbeeld een subvocaliserende lezer met een snelheid van 240 wpm zich trainen op 500 of zelfs 1200 wpm maar het is mogelijk dat hij de eerste keren dat hij deze techniek gebruikt weinig zal kunnen maken van de tekst. (Carver, 1990: 1) De hersenen zullen zich echter trainen om groepen woorden die te groot leken voor het ongetrainde brein toch te herkennen op nieuwe manieren en zo opnieuw tijdswinst te boeken.

Maar de meest gebruikte en effectiefste techniek is het zogenaamde ‘skimming’ gecombineerd met scannen van de tekst. Deze techniek is wel het moeilijkste aan te leren en het zou vooral een kwestie zijn van aanleg en eerder het domein van de ‘natuurlijke’ snellezers. (Carver, 1990: 1) Bij skimming gaat de lezer op zoek naar kernwoorden in de tekst door snel over de tekst heen te lezen. Nadat er zich dan een beeld heeft gevormd in het hoofd van de snellezer zal hij dit proberen te vervolledigen door het scannen van de tekst met zijn ogen en zo de kernwoorden aan te vullen met relevante informatie. Een ander opvallend verschil met de voorgaande methodes is dat de term ‘wpm’ hier minder van belang is omdat de ‘natuurlijke’ snellezer zelf bepaalt wat belangrijk is en hier meer tijd aan zal spenderen dan aan andere stukken. (Carver, 1990: 1)

Toch is er nog steeds veel kritiek op snellezen. Deze kritiek gaat meestal over het feit dat er nog te weinig onderzoek is gedaan naar het feit of mensen die getraind zijn op snellezen, hun leessnelheid ook kunnen behouden na afloop van een cursus. Macalister stelt het in zijn artikel over snellezen voor als een atleet zoals een zwemmer die na verloop van tijd en zonder training geen topprestaties meer zal neerzetten. (Macalister, 2010: 106) Om dit argument te ontkrachten deed Macalister onderzoek naar snellezen bij universiteitsstudenten in Nieuw-Zeeland. In drie van de vier onderzochte klassen werden traditionele cursussen in het snellezen gegeven, in de vierde klas wilde de leraar liever zijn studenten trainen door hen gewoon veel te laten lezen aangezien hij geen geloof hechtte aan het systeem. Op verschillende tijdstippen werden dan testen afgenomen om te kijken hoe de leerlingen evolueerden. Het unieke aan dit onderzoek was dat er ook testen werden gedaan toen de cursussen al waren opgehouden en de studenten dus niet meer getraind werden in het snellezen. De cijfers spreken voor zich, tussen de 60 en 70% van de studenten die hadden leren snellezen, hadden na afloop van de cursus nog steeds een betere score dan ervoor, tegenover respectievelijk slechts 17 en 33% van de groep die gewoon veel hadden gelezen. (Macalister, 2010: 107-111) Hiermee is dus het blijvende effect van snellezen ook aangetoond.

Om te concluderen kunnen we stellen dat snellezen een zeer diverse techniek is die steunt op de indrukwekkende werking en aanpassingsvermogen van onze hersenen. Vele elementen van het turbolezen zijn gemakkelijk aan te leren voor ieder van ons en hoeven niet beperkt te zijn tot wie een uitzonderlijke aanleg heeft, al helpt dit natuurlijk wel. Iedereen zal zijn leessnelheid dus kunnen verhogen, maar de resultaten zullen voor ieder van ons verschillen. Het is belangrijk om te weten dat iedereen hier verschillend in is en het heeft geen zin om je te laten afschrikken door ongelooflijk klinkende termen als 2000 wpm. 
