Vandaag de dag leven we in een internetmaatschappij. Heb je een kwaaltje, typ het even in in google, dan weet je zeker dat je niet voor niets naar de dokter hoeft. Of dan ben je in de waan dat je een ledemaat moet laten amputeren, dat kan ook... Wat was ook alweer het recept voor die heerlijke pasta vongole? Internet weet raad! Kookboeken vol vlekken, die zijn er niet meer. Ook een krant met koffiekringen op komen we niet meer tegen. Die lezen we voortaan op het internet. Hap, slik, weg. Moet de krant voortaan enkel nog elektronisch beschikbaar zijn en aansluiten bij het jachtige leven van alledag, of kan het ook anders?
Alles evolueert voortdurend, dus ook de media moeten dit doen. De media houden ons elke dag precies op de hoogte van wat er in de wereld gebeurt, en wat is daar beter geschikt voor dan het internet? Informatie kan snel doorgespeeld worden, kranten laten drukken hoeft niet meer, en dit bespaart dus heel wat tijd,  en van inktverspilling is geen sprake. Het lijkt alleen maar voordelen te hebben. Of niet?
Lezen, het is altijd een rustgevende bezigheid geweest. 's Avonds in bed een boek lezen, 's ochtends de krant lezen. Even rustig wakker worden bij een kopje koffie en de krant en tegelijkertijd op de hoogte gebracht worden van het wel en wee in de wereld. Helaas is dit vandaag de dag steeds minder het geval. Alles moet snel-snel. Koffie uit een koffiemachine met filter? Nee, vandaag de dag drinkt men een espresso en leest men de krant online op een iPad of computer. 
Allereerst het gebruiksgemak. Je zou denken dat een elektronische krant veel gebruiksvriendelijker is dan een papieren krant. Je kliedert er geen eten of drinken over, je stoot er niets mee om op tafel en het is veel compacter dan de papieren versie. Even terug naar dat kliederen: komt er water op je iPad, of erger nog,koffie met suiker, dan zal die helaas een vroege dood sterven, of je een bom duiten kosten om te laten herstellen. Idem dito met je laptop. 
Ook kan je van het staren naar een scherm enorme hoofdpijn krijgen. Eigenlijk zijn computerschermen niet gemaakt om rustig iets op te lezen, wel om er tekst mee te verwerken. Een beeldscherm ververst zich heel erg vaak en dit zorgt ervoor dat je ogen zich erg hard moeten concentreren. Veel mensen denken zo, en kopen dus nog steeds een papieren krant. 
Toch daalt de verkoop van papieren kranten drastisch. De mensen die gehecht zijn aan een beetje authenticiteit en de dingen die in de krant verschijnen ook rustig willen verwerken, zijn niet in de meerderheid.
Hierbij komt nog dat de jongere generatie een echte internetgeneratie is. Op school leren kinderen tegenwoordig al van in de kleuterschool werken met tablets en computers. De journalisten in spé van nu hebben dit (gelukkig) niet meegemaakt, maar ze zijn wel grootgebracht met het internet. Vanaf het middelbaar werden ze geacht om regelmatig taken te maken op de computer. 
Het is dan ook niet meer dan logisch dat deze generatie, als ze op de arbeidsmarkt terechtkomt, nieuwe soorten technologie met zich meebrengt. Dit is een enorme verfrissing: ze brengen nieuwe inspiratie en zorgen voor nieuwe mogelijkheden. De krant heeft ook al lang niet meer het statuut oubollig en saai te zijn. Steeds meer jongeren kopen of lezen de krant. Omdat de school het aanmoedigt, of omdat ze sowieso al geïnteresseerd zijn in de wereld rondom hen. De nieuwe generatie journalisten kan dan ook goed aanvoelen wat de noden van de consument zijn en hierop inspelen, want de consument, die zijn ze vaak zelf. 
Toch wil dit niet zeggen dat álles elektronisch hoeft te gebeuren. Er moet niet overdreven worden. Internet is niet altijd honderd procent betrouwbaar en computers zijn dat evenmin. Ook zijn er nog steeds oude rotten in het vak, die zweren bij pen en papier en werken op een Windows 98, omdat een typmachine nu eenmaal niet meer zo handig is. 
Veel mensen in het vak vrezen dat er niet meer betaald gaat worden voor kranten, als ze allemaal elektronisch beschikbaar zijn. Wie wil er nu ook betalen voor iets dat je niet in je handen kan nemen? Toch moet je steeds vaker betalen voor het elektronisch lezen van de krant.  Hierdoor haken veel mensen af en grijpen ze sneller terug naar de papieren versie. Als je echt alles wil weten, dan neem je geen genoegen met de halve informatie die je gratis kunt krijgen op het internet, maar dan ga je voor het totaalpakket: een papieren versie dus. Maak de internetversie betalend, en er zullen terug meer papieren kranten gekocht worden.
Journalistiek en sociale media interveniëren ook steeds meer met elkaar. Toen een journaliste zich wat beledigend uitliet over popicoon Justin Bieber, haalde ze zich meteen een hele resem boze tienermeisjes op de hals. Of toen modejournaliste Veerle Windels zich op Twitter beklaagde over het abominabele niveau van modeblogs vandaag de dag, ontstond er een heuse Twitterrel. Het is belangrijk om een scheiding te maken tussen wat journalisten in hun privéleven publiceren, en wat ze schrijven in opdracht van een redactie. Een erkende nieuwssite en een blog vallen op dit moment nog goed van elkaar te onderscheiden. Toch is het belangrijk dat dit zo blijft, en dat niet alle nieuwssites op den duur verworden tot blogs. Want dit is in se wel wat er gebeurt, als je er niet meer voor hoeft te betalen. Komt het toch ooit zover dat de krant zich gratis aanbiedt, dan moet erover gewaakt worden dat dit de kwaliteit niet teniet doet. Internet is vaak een 'luchtiger' iets dan 'de echte wereld'.
Elektronische kranten zijn een goed middel om even snel een fait divers te checken of om opzoekwerk te verrichten over een bepaald onderwerp. Maar als je leest over natuurrampen, schietpartijen, moorden, en ontvoeringen, dan is het goed om dit alles eventjes te kunnen laten bezinken. Zulke dingen moet je nu eenmaal  verwerken, en je hoeft niet onmiddellijk door te klikken naar het volgende tabblad omdat je opeens de nood voelt je status op Facebook te updaten.