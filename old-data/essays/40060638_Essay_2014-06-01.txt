Korten van de uitkering, het middel tegen werkloosheid? 
“Een eeuwigdurende werkloosheidsuitkering kan niet” aldus de N-VA in België. Het standpunt van de N-VA zorgt voor verdeeldheid in de politiek van België. Waarom iemand het hele leven een uitkering geven, terwijl de persoon genoeg mogelijkheden heeft gehad op een baan? En in hoeverre moeten werkloosheidsuitkeringen beperkt worden in de tijd? 

Allereerst is het van belang om te weten waarom iemand een uitkering ontvangt. De voornaamste reden is dat mensen die ontslagen zijn, in levensonderhoud voorzien moeten worden. Een bijdrage vanuit de overheid kan de werkloze helpen in het voldoen van zijn eerste levensbehoeften. Daarna kan de persoon actief gaan solliciteren naar een nieuwe baan en hoeft zo de eerste periode geen zorgen te maken dat er  geen geld meer is. 

Maar waarom worden er werknemers ontslagen? Gezien de huidige economische situatie zijn veel bedrijven genoodzaakt om mensen te ontslaan, of in het uiterste geval de deuren te sluiten. Voor veel organisaties is het op dit moment niet rendabel om met de huidige personeelsbezetting de productie af te handelen. Er zijn in verhouding te veel werknemers ten opzichte van het werk. Een vaak emotionele, maar belangrijke keuze moet er dan gemaakt worden om medewerkers te ontslaan. 

Een andere reden kan zijn dat de medewerker niet meer goed functioneert in het bedrijf. Een werknemer kan de nieuwe technologische ontwikkelingen niet meer goed bijhouden, of heeft geen plezier meer in het werk. Dit kan zich uiten in gedrag wat de sfeer niet ten goede brengt binnen de organisatie. De organisatie kan dan de beslissing nemen om de medewerker te ontslaan in verband met niet goed functioneren. 

Echter veel mensen in België vragen zich af: hoe kan iemand die werkloos is, gestimuleerd worden om werk te gaan zoeken? Ruim 74 procent van de ondervraagde mensen gaat namelijk akkoord met de stelling: “dat uitkeringsgerechtigden de sociale zekerheid misbruiken”. Zij vinden dat veel werklozen bijna niets doen om een nieuwe uitdaging te  vinden. Het verschil tussen het bedrag wat een uitkeringsgerechtigde ontvangt, en iemand die een werkweek heeft van 38 uur in België kan hier ook debet aan zijn. Hierdoor kan een werkloze gedemotiveert raken om te gaan solliciteren. Waarom 38 uur per week werken voor ongeveer 1.250 euro? Als daarnaast de mogelijkheid bestaat om heel de week niets te doen, en een uitkering te ontvangen van ongeveer 1.100 euro? Dit zorgt voor ontevredenheid bij de mensen die wel werken. Zij vinden dat de overheid de werkloosheidsuitkeringen moet beperken. 

Op deze situatie probeert de politiek een duidelijk antwoordt te geven. Maar de situatie is verdeeld onder de politieke partijen. Enerzijds wil de CD&V vooral dat de uitkeringen sneller afnemen, maar alleen in combinatie met begeleiding vanuit overheid. Hierbij krijgt zij steun van de Open VLD. Zij legt daarnaast de nadruk op het feit dat de bijdragen van de overheid in de eerste maanden omhoog moeten. De begeleiding van de overheid moet er dan voor zorgen dat de de werklozen zelf actief op zoek gaan naar een baan. 

Anderzijds is de SP.A juist tegen het korten van de uitkeringen. Zij wil vooral de werkloosheid beperken in de tijd en niet de uitkeringen. Het uitgangspunt van deze partij is namelijk dat wanneer er weinig werkeloosheid is, de mensen ook sneller een baan vinden.  Het beleid van de SP.A speelt hiermee in op de grote groep jonge werklozen. De Belgische jeugdwerkloosheidsgraad is namelijk net geen 20%, en daar heerst veel ontevredenheid.  Deze uitkeringsgerechtigden geven juist aan dat ze wel actief op zoek zijn naar een baan. Maar gezien de slechte economische kunnen zij nog geen passende baan vinden en wordt er vaak veel ervaring gevraagd. Dit is juist nog niet aanwezig bij deze jongeren. Zij zijn starters op de arbeidsmarkt en voelen zich vaak onbegrepen. 

Dus wat is de juiste hoogte van een uitkering? Veel hangt af van welke politieke partij er regeert in België. Heeft de SP.A een meerderheid, dan worden de uitkeringen niet gekort met daarbij de kans dat werklozen niet actief op zoek gaan naar een baan. Anderzijds wanneer de CD&V of de N-VA de meerheid hebben in het kabinet, wordt de uitkering voor een groot gedeelte beperkt om de mensen actief te laten solliciteren. Ik vind dat de mensen gestimuleerd moeten worden om actief op zoek te gaan naar een baan. Het korten van de uitkering kan hierbij helpen, maar de persoon moet wel volgens de minimale levensstandaarden van de EU kunnen leven. Maar is het korten van een uitkering het ultieme middel? Er is namelijk wel duidelijke bewijstlast nodig voordat er gekort kan worden op de uitkering. Gaan we dan als overheid politieagentje spelen, of zorgen we ervoor dat de werkloosheid daalt?