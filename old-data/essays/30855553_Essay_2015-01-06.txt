Iedereen automatisch geregistreerd als donor, of toch liever keuzemogelijkheid?

Jaarlijks sterven er honderden mensen vanwege orgaanfalen. Een of meerdere organen laat het afweten, en als er niet snel ingegrepen wordt, is het laat. Daarom is een gegeven zoals orgaandonatie een zeer goede zaak. Het aantal sensibiliseringscampagnes groeit dan ook met de dag, waarbij steeds getracht wordt mensen aan te zetten tot het helpen van hun medemens. 

Orgaandonatie is vandaag de dag geen vreemd fenomeen meer. Steeds meer worden mensenlevens gered dankzij de organen van andere mensen. Er komen dan ook steeds meer donoren bij. Zo is het aantal donoren in België al met 50% gestegen sinds 2003. 
In België is iedereen automatisch geregistreerd als donor, tenzij hij of zij het anders wil. In Nederland echter is dit niet het geval. Daar moet je jezelf dus opgeven als donor.  

Over de vraag of dat automatisch donorschap een goed iets is, wordt nog veel gediscussieerd. Er zijn immers ook mensen die zo'n orgaandonatie helemaal niet willen. Dus is het systeem in Nederland dan beter?
Laten we beginnen met eens te kijken naar redenen waarom je überhaupt wel je organen zou willen doneren.

Donorschap, doen?

De voornaamste reden dat mensen donor worden is uiteraard het redden van mensenlevens. In 2013 stonden er 1141 mensen op de wachtlijst, allemaal hopend op een nieuw orgaan dat hun leven kon redden. Wetende dus dat je een of zelfs meerdere mensen hun leven teruggeeft, kan een enorme motivatie zijn.

Ook kan één donor voor meerdere organen zorgen. Als iemand alle organen - het hart, de nieren, de longen, de lever, de alvleesklier en de dunne darm - doneert, kan hij of zij 8 levens redden. 
Gemiddeld doneert een persoon 3 organen. Hiermee worden jaarlijks 1200 mensen gered.

Puur praktisch gezien dan is het ook voordelig dat je nu al geregistreerd bent. Want als het donorschap nu al geregeld is moeten de nabestaanden er zich geen zorgen meer om maken, en kunnen zij zich volledig concentreren op het rouwproces. 

Opgelet wel; niet iedereen die zich opgeeft als donor, wordt ook effectief donor. Je moet namelijk medisch geschikt zijn én je moet overlijden in een ziekenhuis. Zo gaan er jaarlijks heel wat organen 'verloren'. Wilt men nog genoeg levens redden, moeten er meer dan genoeg orgaandonoren zijn. 

Er zijn dus duidelijk heel wat 'voordelen' oftewel argumenten aan verbonden. Toch zijn er nog heel wat mensen die hun organen niet willen afstaan. Waarom juist?

Orgaandonatie, dan toch geen goed idee?

Een grote zorg van mogelijke orgaandonoren is dat wanneer zij overlijden, er geen afscheid van hen meer kan genomen worden. Wanneer ze in een ziekenhuis komen te sterven, worden ze 'direct' geopereerd om zo de organen te recupereren. Dat hun vrienden en familie dan geen laatste keer kunnen langskomen in het ziekenhuis, vormt een doorn in het oog van de mogelijke orgaandonoren.

Ook zijn ze bang dat hun lichaam te verminkt is na het verwijderen van de organen. Is het nog wel toonbaar? Want zelfs als er dan nog afscheid kan genomen worden, is dit misschien niet meer wenselijk. Immers, je wilt de goede herinneringen van je broer, zus, ouder,... toch niet bezoedelen met het beeld van een verminkt lichaam?  

En dan zijn er nog altijd mensen die bang zijn voor het snijden, of die zelfs bang zijn dat ze niet echt dood zijn wanneer de organen er uitgehaald worden. Dat laatste lijkt zeer onwaarschijnlijk. Vergeleken met sommige dingen waarmee dokters tegenwoordig geconfronteerd worden, is een dood vaststellen een eitje. 
De angst voor het snijden lijkt dan weer een beetje ireël. Uiteindelijk, je bent dood. En als je dood bent, voel je niets meer. Je voelt het snijden niet, en je voelt de angst, die je nu misschien hebt, evenmin. 

Een laatste reden tegen orgaandonatie wordt geuit door  bepaalde geloofsovertuigingen en religies. Sommige godsdiensten hebben problemen met het feit dat het lichaam niet meer intact is na het verwijderen van de organen, en geloven dan ook dat de ziel niet meer gescheiden kan worden van het lichaam.

Conclusie

Er zijn heel wat redenen waarom mensen hun organen afstaan. De belangrijkste is logischerwijs het redden van mensenlevens. Toch zijn er ook bezwaren, en dan vooral van ethische aard. 
Daarom is het huidige systeem in België een goed systeem. Als je donor wil zijn, moet je je geen zorgen maken, je bent al geregistreerd. En zij die het absoluut niet zien zitten om hun organen af te staan, kunnen zeggen dat ze geen orgaandonor wensen te zijn. 
Op dit vlak is België dus een gidsland, en kunnen andere landen, waaronder Nederland nog iets van ons leren.