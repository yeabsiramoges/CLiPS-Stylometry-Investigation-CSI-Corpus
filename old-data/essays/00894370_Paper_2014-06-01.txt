1.	Inleiding
Tegenwoordig lijkt tweetaligheid hoe langer hoe meer een noodzaak. Scholen die tweetalig onderwijs aanbieden, schieten dan ook als paddenstoelen uit de grond. Maar zijn zulke scholen wel echt zo doeltreffend als ze op het eerste zicht lijken? Aan de hand van een literatuuronderzoek over tweedetaalverwerving en tweetalig onderwijs zal deze paper op zoek gaan naar een antwoord op de vraag wat de effecten zijn van tweetalig onderwijs, zowel op de beheersing van de tweede taal als van de moedertaal. Om die vraag te beantwoorden zullen we eerst kijken naar het belang van tweetaligheid in Europa. Daarna schetsen we de situatie van tweetalig onderwijs in Nederland en België. Vervolgens bekijken we de belangrijkste didactische modellen van het tweetalig onderwijs, om tot slot een zicht te krijgen op de invloeden ervan op de taalbeheersing en –verwerving van de leerlingen.

2.	Tweetalig onderwijs in Europa
2.1.	Belang van tweetalige burgers in Europa
De laatste jaren is het tweetalig onderwijs (tto) sterk in opmars in Europa. Factoren als globalisering, internationalisering en migratie maken de wereld almaar kleiner, waardoor de vraag naar meertalige burgers groter wordt. Een van de belangrijkste doelstellingen van het taalbeleid van de Europese Unie is dan ook “dat iedere Europese burger naast zijn moedertaal twee andere talen beheerst” (Györffi, 2013). Het onderwijs is natuurlijk het aangewezen medium om die meertalige burgers te vormen. 

Hoewel de taalkeuze voor het vreemdetalenonderwijs verschilt van land tot land, is Engels als eerste vreemde taal het populairst. Landen die meer dan één officiële taal hebben, kiezen vanzelfsprekend voor de tweede landstaal. Vervolgens wordt als tweede vreemde taal meestal gekozen voor een buurtaal, bijvoorbeeld in grensgebieden, of voor een taal die van belang is op economisch vlak. Hierbij zijn Duits en Frans de koplopers (Herder & de Bot, 2005, pp. 4 & 9). 
In Nederland wordt sinds 1986 het Engels verplicht onderwezen in het basisonderwijs en de eerste tto-school stamt uit 1989. Dat aantal blijft almaar groeien en op dit moment zijn er zo’n 120 scholen die tto aanbieden. De meeste tto-scholen in Nederland hanteren als voertaal het Engels, met uitzondering van enkele scholen in het grensgebied waar in het Duits onderwezen wordt (de Graaff, 2013, p.9). 
In België is de toestand net iets anders: daar zien we een verschil in evolutie tussen Wallonië en Vlaanderen. In Wallonië is sinds 1998 CLIL-onderwijs (Content and Language Integrated Learning, zie 2.2)  toegestaan, weliswaar met strenge voorschriften. Op dit moment zijn er een 200-tal scholen (zowel basis- als secundaire scholen) waar voornamelijk in het Nederlands, maar ook in het Engels en Duits wordt onderwezen (Lorette & Mettewie, 2013, p.26). In Vlaanderen daarentegen was CLIL-onderwijs tot voor kort niet toegestaan. In 2007 werd er een driejarig project op touw gezet op aanvraag van de Vlaamse Overheid, waarbij in negen proeftuinscholen aan de slag werd gegaan met CLIL. Dankzij de positieve ervaringen en uitkomsten van dit project heeft de Vlaamse Overheid een decreet opgesteld om vanaf 1 september 2014 CLIL in het secundair onderwijs mogelijk te maken (Vlaams Ministerie van Onderwijs en Vorming, 2013).

2.2.	Didactische theorieën van het tweetalig onderwijs
In de loop der jaren zijn er verschillende didactische theorieën ontwikkeld voor het tto. In het algemeen wordt er meestal gekozen voor een “communicatieve benadering … waarbij het kunnen overbrengen van een boodschap belangrijker is dan de correctheid van de grammaticale structuur” (Eurydice Studies, 2001, geciteerd in Herder & de Bot, 2005, p.5). In de volgende paragrafen zullen we de belangrijkste modellen bekijken, met name het onderdompelingsonderwijs en de CLIL-aanpak.

Het onderdompelingsonderwijs, oftewel immersie, is ontstaan in Canada, meer bepaald in de provincie Quebec. Hoewel in Quebec de officiële taal het Frans is, is er toch een groot deel van de inwoners Engelstalig. Voor 1960 kregen de Engelstalige inwoners  klassiek vreemdetalenonderwijs in het Frans. Bij dit type onderwijs wordt vooral gefocust op de grammatica en de woordenschat van de taal, maar het communicatieve vermogen wordt niet geoefend. In de jaren 1960 werd dit communicatieprobleem tussen Franstaligen en Engelstaligen voor het eerst erkend en gingen specialisten op zoek naar een doeltreffend programma om Engelstalige leerlingen geheel tweetalig te maken. Het onderdompelingsonderwijs houdt in dat kleuters vanaf het begin worden aangesproken en onderwezen in de doeltaal. Pas na enkele jaren zullen ze ook les krijgen in hun moedertaal (Herder & de Bot, 2005, p.12). De taal is dus het middel en niet het doel. 
In het onderdompelingsonderwijs wordt er een onderscheid gemaakt tussen tweetalig onderdompelingsonderwijs (total immersion), gedeeltelijke onderdompeling (partial immersion) en tweezijdige onderdompeling (two-way immersion). In het tweetalige onderdompelingsonderwijs wordt vijftig tot honderd procent van de vakken in de doeltaal onderwezen, bij gedeeltelijke onderdompeling is dat ongeveer vijftig procent van de vakken.  Bij tweezijdige onderdompeling zijn beide talen gelijkwaardig: beide talen worden als vak onderwezen en dienen als voertaal (Herder & de Bot, 2005, pp.17 & 18).
Ondanks de positieve resultaten van het onderdompelingsonderwijs, hangt er toch ook een minpuntje aan vast. Onderzoek heeft namelijk uitgewezen dat bij het onderdompelingsonderwijs voornamelijk de receptieve vaardigheden (lezen en luisteren) sterk ontwikkeld worden. De productieve vaardigheden (spreken en schrijven) daarentegen blijven ietwat onderontwikkeld (Johnson & Swain, 1997; Lyster, 2007, geciteerd in de Graaff 2013, p.14). 

Content and Language Integrated Learning, afgekort CLIL, is een ander veelgebruikt model in het tto. Het grote verschil tussen het immersie-onderwijs en de CLIL-aanpak is dat bij immersie alleen de vakinhouden in de vreemde taal worden onderwezen, terwijl bij CLIL zowel het taalleren als de kennisoverdracht via de vreemde taal gebeuren. Nog een belangrijk verschil is het aantal lesuren dat in de vreemde taal wordt gegeven: bij immersie wordt het overgrote deel van de lessen in de vreemde taal onderwezen, terwijl het bij CLIL om een kleiner deel van het lessenpakket gaat (Strobbe & Sercu, 2011, p.12). 
Om een duidelijker beeld te geven van de werking van het CLIL-onderwijs, schetsen we hier even het theoretische kader ontwikkeld door Do Coyle (1999, 2007), zoals geciteerd in Strobbe & Secru (2011, p.13). Dit kader is een conceptuele voorstelling van de vier belangrijkste doelstellingen van het CLIL-onderwijs en wordt ook wel de vier C’s genoemd. Interactie tussen de vier C’s leidt tot succesvol CLIL-onderwijs:
-	Content: vakinhoudelijke kennis
-	Communication: communicatieve vaardigheden en  
ontwikkeling van talige kennis
-	Culture: verwerving van een intercultureel bewustzijn
-	Cognition: stimuleren van cognitieve processen
De resultaten van het CLIL-onderwijs zijn overwegend positief, waardoor het ook door de Europese Unie wordt opgelegd als hét model voor tto. 

3.	Invloed van tweetalig onderwijs op de taalverwerving en –beheersing
3.1.	Invloed op de tweede taal
Er wordt al jaren onderzoek gedaan naar de effecten van CLIL op de verwerving en beheersing van de vreemde taal. In de volgende paragrafen worden de belangrijkste bevindingen even op een rijtje gezet.
Onderzoek toont aan dat leerlingen die een CLIL-programma volgen, een hoger taalvaardigheidsniveau bereiken in de doeltaal dan niet-CLIL-leerlingen. Verschillende studies melden dat CLIL-leerlingen er niet alleen in slagen zorgvuldiger te schrijven, maar ook vlotter kunnen spreken. Verder blijken vaardigheden als luisteren, lezen, woordenschat, omvang van taalproductie en spreekdurf ook baat te hebben bij de CLIL-aanpak (Strobbe e.a., 2013, p.24). Ondanks de vele positieve effecten merkt Lyster (2007, geciteerd in Strobbe e.a., 2013, p.24) ook een minpuntje op, namelijk dat CLIL-leerlingen tijdens het spreken zich vaak ongrammaticaal of niet-idiomatisch uitdrukken. Dit wijst erop dat, ondanks hun hoger taalvaardigheidsniveau, ze niet het niveau van een moedertaalspreker benaderen. 

Over de vraag of CLIL al dan niet een positief effect heeft op het verwerven van vakinhoudelijke kennis, is nog geen unanimiteit bereikt. Over het algemeen is er geen verschil te zien in leerprestaties tussen CLIL-leerlingen en niet-CLIL-leerlingen. Volgens Met (2006, geciteerd in Strobbe e.a., 2013, p.25) kan het wel gebeuren dat wanneer de leerling de doeltaal niet voldoende beheerst, dit het opnemen en verwerken van de leerstof vertraagt. Dit vertragingseffect is overigens in het algemeen te constateren wanneer de leerlingen aan het CLIL-programma beginnen, maar zal verdwijnen wanneer de leerlingen voldoende vertrouwd zijn met het vak en de taal (Strobbe e.a., 2013, p.25).





3.2.	Invloed op de moedertaal
Naar de effecten van het CLIL-onderwijs op de vaardigheden van de leerlingen in de moedertaal is nog niet veel onderzoek gedaan. De meerderheid van de studies rapporteren wel dat het CLIL-onderwijs weinig tot geen negatieve invloed heeft op de moedertaal. Het onderzoeksrapport van de Vlaamse Overheid meldt zelfs dat in één van de proeftuinscholen de CLIL-leerlingen een hoger taalvaardigheidsniveau in de moedertaal bereiken dan leerlingen die geen CLIL volgen (Strobbe & Sercu, 2011, p.60). Volgens Strobbe e.a. komt dit omdat CLIL-leerlingen, dankzij het leren van verschillende talen, een beter inzicht krijgen in taalstructuren, waardoor ze zowel in de vreemde taal als in de moedertaal vooruitgang boeken (2013, p.24).
Hoewel de meeste onderzoekers positieve bevindingen rapporteren, bevat de discussie over de invloed van tto op de moedertaal ook een aantal nadelen. Een aanknopingspunt hiervoor is het artikel van Maaike Govers (2009), gebaseerd op haar onderzoek voor haar afstudeerscriptie waarin ze de invloed van tto op de Nederlandse taalvaardigheid in vraag stelt. Uit de experimenten blijkt dat leerlingen uit het tto meer spellingsfouten maken dan niet-tto-leerlingen. Govers geeft als voorbeeld dat tto-leerlingen hobbies (volgens de Engelse spelling) in plaats van hobby’s zullen schrijven. De vraag hierbij is dan of dit soort fouten het gevolg zijn van het tto, of van de toch al ingewikkelde Nederlandse spelling. Ook zouden ze vaker letterlijk vertalen: homemade pie wordt dan als huisgemaakte taart in plaats van zelfgebakken taart vertaald. Verder haalt Govers nog aan dat volgens sommige onderzoekers deze verwarring tussen de twee talen slechts een fase zou zijn aan het begin van het tto-traject. Naarmate de beheersing van de tweede taal toeneemt, zal die verwarring ook verminderen (Govers, 2009, p.9).

4.	Besluit
We hebben gezien dat de onderzoeksresultaten van de effecten van het tto overwegend positief zijn. Tto-leerlingen blijken een hoger taalvaardigheidsniveau in de tweede taal te ontwikkelen dan hun collega’s in het reguliere onderwijs. Bovendien heeft hun beheersing van de moedertaal hier niet onder te lijden. Een weerwoord op deze conclusie wordt geformuleerd door Maaike Govers. Haar onderzoek toont aan dat tto wel degelijk invloed heeft op de beheersing van de moedertaal. Als voorbeelden noemt ze spellingsfouten en letterlijke vertalingen.  
Op basis van die bevindingen kunnen we concluderen dat er nog te veel onenigheid is over de invloed van tto op de beheersing van de moedertaal. Verder en grootschaliger onderzoek is noodzakelijk om een exhaustief antwoord te kunnen formuleren op deze vraag.


