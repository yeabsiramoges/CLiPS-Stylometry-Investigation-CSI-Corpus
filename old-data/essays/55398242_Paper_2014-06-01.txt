 Inleiding
Vanaf de lagere school proberen leerlingen de werkwoordspelling onder de knie te krijgen. Hoewel de regels eenvoudig en eenduidig zijn, lijken fouten onvermijdelijk. Bovendien verdwijnen die fouten niet wanneer de leerlingen meer ervaring opdoen in de materie. Zelfs hun leerkrachten ontsnappen er niet aan. Ligt de oorzaak bij de methode die het onderwijs hanteert om de werkwoordspelling aan te leren? Of zijn fouten ertegen onvermijdelijk en bestaat hiervoor een verklaring? Deze paper is een literatuurstudie die ten eerste de logica achter de werkwoordspelling toont. Daarnaast biedt hij een beknopt overzicht van enkele didactische methodes en tot slot bespreekt hij een psycholinguïstisch experiment.
2. De logica achter de werkwoordspelling
Om te verklaren waarom ervaren spellers het woord zonder problemen kunnen spellen, terwijl dat niet het geval is voor hij antwoordt, bekijken we eerst de logica achter de werkwoordspelling. In hun artikel uit 2004 leggen Sandra, Frisson en Daems uit dat de Nederlandse spelling voor een groot deel gebaseerd is op twee eenvoudige principes. Ze onderscheiden het fonologische en het morfologische principe. Het fonologische principe ligt aan de basis van onze spelling en stelt dat je moet schrijven wat je hoort. Die regel kun je uiteraard niet altijd toepassen. Zo wordt bijvoorbeeld eenzelfde klank soms op verschillende manieren weergegeven. Op dat moment biedt het morfologische principe een verklaring. Volgens dat principe schrijf je een morfeem, dat is de kleinste betekenisvolle eenheid, telkens op dezelfde manier. Dat geldt ook wanneer het morfeem niet altijd op dezelfde manier wordt uitgesproken.
Van belang voor deze paper is de grote rol die het morfologische principe speelt bij de werkwoordspelling. Sandra et al. (2004) halen de spelling van wordt in de derde persoon enkelvoud van de onvoltooid tegenwoordige tijd aan als voorbeeld. Het morfeem word schrijf je met een d naar analogie met worden, ook al hoor je in word een t-klank. Vervolgens voeg je een suffix toe. Dat suffix is altijd t, naar analogie met vormen als komt die eveneens bestaan uit een stam gevolgd door een suffix t. De onderzoekers noemen die suffixen die dezelfde uitspraak hebben als de laatste klank van de stam “silent suffixes”. Precies zulke suffixen hebben een belangrijk aandeel in fouten tegen de werkwoordspelling. Er ontstaan immers twee homofone werkwoordsvormen , een vorm op d en een op dt. De speller heeft er vaak moeite mee om de juiste vorm te selecteren. 
3. Didactische methodes
Uit de vorige paragraaf bleek dat vooral het morfologisch principe voor moeilijkheden zorgt bij spellers, omdat er vaak verwarring ontstaat tussen twee homofone werkwoordsvormen. Didactici zijn dan ook op zoek gegaan naar de meest effectieve manier om de werkwoordspelling aan te leren in het onderwijs. In wat volgt bekijken we de drie belangrijkste methodes. Van de derde methode komen twee concrete toepassingen aan bod. 
3.1 De klassieke grammaticale methode
In de lagere en middelbare school leren leerlingen nog vaak gebruik te maken van een aantal regels om de werkwoordspelling onder de knie te krijgen. Volgens zulke regels identificeren ze bijvoorbeeld eerst het onderwerp van de zin en de stam van het werkwoord. Op basis daarvan beslissen ze wat de juiste vervoeging is. Ook het ezelsbruggetje ’t kofschip hoort thuis in die klassieke grammaticale methode.  Ondanks de eenvoud van die regels, blijven ervaren spellers fouten maken tegen de werkwoordspelling. “De … aanpak [richt] zich in eerste instantie te weinig … op het bijbrengen van de fundamentele  begrippen die voor de toepassing van de schrijfregels noodzakelijk zijn”, meent Assink (1983, p. 15). Om het grote foutenaantal te verkleinen, gingen experten op zoek naar didactische methodes om de spelling zo effectief mogelijk uit te leggen. 
3.2 De analogiemethode
De analogiemethode maakt gebruik van een aantal modelwerkwoorden waarvan de leerling de vervoeging van buiten leert. Vervolgens leert hij andere werkwoorden vervoegen naar analogie met zo’n modelwerkwoord. (Sandra, Frisson, Durieux, Daelemans, Gillis, 2000). Assink kwam in 1983 tot de conclusie dat die geheugenstrategie niet het gewenste effect heeft. “In die gevallen, waarin er geen eenduidig verband bestaat tussen klankvorm en geschreven vorm treden complicaties op” (Assink, 1983, p. 3). Dat is bijvoorbeeld het geval bij bereiden en berijden of verandert en veranderd. De speller moet in zulke gevallen een keuze maken tussen twee opties. Bij die verschillende opties kunnen, zoals blijkt uit het voorbeeld, zowel lexicale als grammaticale verschillen een rol spelen. Assink (1983) stelt dat het bij het laatste type verschil, dat tussen verandert en veranderd bijvoorbeeld, onmogelijk is om de analogiemethode te hanteren. Er is dan nood aan de toepassing van regels, met als grootste nadeel dat die regeltoepassing veel meer tijd vergt van de speller (p. 3-4).
3.3 De algoritmische methode
Een derde kijk op het aanleren van de werkwoordspelling is de algoritmische methode. Onderzoekers hebben heel wat verschillende algoritmen ontwikkeld die in meer of mindere mate van elkaar verschillen. Daems biedt in 1985 een overzicht van de noodzakelijke voorwaarden voor een goed algoritme. Ten eerste moet de leerling inzicht krijgen in de principes die aan het algoritme ten grondslag liggen. Dat inzicht is ook noodzakelijk wanneer hij het algoritme memoriseert en automatiseert en het dus niet meer voortdurend bij de hand heeft. Verder vindt Daems (1985) het belangrijk dat het algoritme een goede visuele voorstelling biedt waarop de leerling kan steunen. 
Eén van de vele concrete toepassingen van de algoritmische methode is Eigenwijzer. Pepermans zorgde grotendeels voor de concrete uitwerking ervan (1986). Hij biedt de leerling om te beginnen een aantal grammaticale begrippen aan die hem later bij de eigenlijke werkwoordspelling van pas zullen komen. Vervolgens beschikt de leerling over twee kaarten die Pepermans Eigenwijzer 1 en Eigenwijzer 2 noemt. “In eerste instantie moet [hij of zij] uitmaken welke uitgang hij hoort bij de werkwoordspelling die hij wil schrijven” (Pepermans, 1986, p. 193). Als de leerling een t hoort, neemt hij Eigenwijzer 1 bij de hand, bij de(n) of te(n) gebruikt hij Eigenwijzer 2. Door achtereenvolgens een aantal vragen te beantwoorden, komt hij uiteindelijk bij de juiste schrijfwijze uit. Bijlage 1 toont hoe Eigenwijzer 1 er concreet uitziet, bijlage 2 doet hetzelfde voor Eigenwijzer 2. 
Het voordeel van de methode is dat ze met alle mogelijke opties rekening houdt.  Eigenwijzer neemt alleen die opties niet op waarbij d of t geen enkele rol spelen of de spelling zo logisch is dat niemand eraan twijfelt. Daarnaast is ook inzicht belangrijk. Doordat de leerlingen eerst kennismaken met grammaticale categorieën, volgen ze niet zomaar blindweg een aantal stapjes. Vervolgens is het model gebaseerd op eliminatie waarbij de eenvoudigste vormen het eerst worden bereikt. Pepermans (1986) stemt de vraagstelling af op het niveau van jonge leerlingen. Ten slotte zorgt de visuele voorstelling ervoor dat ze de kaart en dus de bijhorende uitkomsten sneller onthouden. 
Een tweede toepassing van de algoritmische methode is het computerprogramma DT-duiveltje. Zuidema en Weber (1989), de bedenkers van het programma, zijn voorstanders van de algoritmische methode om de werkwoordspelling aan te leren. Eenmaal de regels beheerst, stellen ze DT-duiveltje voor om die te automatiseren. Het programma kan geïntegreerd worden in een tekstverwerker en is gebaseerd op een werkwoordspellingsexpert. Een dergelijke expert gaat ervan uit dat spellers al snel de regels voor het spellen van werkwoorden inruilen voor bepaalde patronen en zo die regels automatiseren. “Een EXPERT kan drie typen patronen herkennen: (1) Vaste Patronen … , (2) Beperkende Patronen … en (3) Alarm” (Zuidema, Weber, 1989, p. 92). De correcte schrijfwijze is meteen duidelijk voor de expert wanneer hij een vast patroon herkent. Een beperkend patroon sluit een aantal opties uit en een alarm wijst op mogelijke problemen en pakt die aan op een dieper niveau. 
Concreet typt de schrijver zijn tekst in een tekstverwerkingsprogramma en controleert DT-duiveltje de werkwoordspelling. Wanneer er een verschil is tussen wat hij schrijft en wat het programma berekent, ontstaat er een dialoog tussen beide die vergelijkbaar is met de werking van een algoritmisch model. Die dialoog reikt de speller niet alleen het juiste antwoord aan, maar biedt hem ook inzicht in zijn fouten. Zuidema en Weber focussen op de problemen die kunnen ontstaan bij het automatiseren van de regels. Daarbij heeft het volgens hen weinig zin om te kijken hoe leerlingen fouten maken, wel waartegen ze fouten kunnen maken.  



4. Een verklaring
4.1 Een psycholinguïstisch experiment
Ondanks alle inspanningen om de werkwoorddidactiek te verbeteren,  blijven dt-fouten hardnekkig opduiken in allerlei teksten. In wat volgt, bekijken we een psycholinguïstisch experiment dat gedeeltelijk aantoont waarom dergelijke fouten onvermijdelijk zijn.  Het experiment van Sandra, Frisson, Durieux, Daelemans en Gillis uit 2000 richt zich op fouten tegen homofone werkwoordsvormen. Fouten tegen dergelijke vormen blijven hardnekkig opduiken bij spellers die de regels voor de werkwoordspelling wel onder de knie hebben. Er moeten dus factoren zijn die de correcte spelling van homofone werkwoordsvormen bemoeilijken. Het experiment focust op fouten tegen homofone vormen met een “silent suffix”, zoals bied en biedt  en wil fouten hiertegen verklaren.
De onderzoekers gaan ervan uit dat zowel het mentale lexicon als de toepassing van de juiste regels voor problemen kunnen zorgen. Het mentale lexicon is een soort van woordenboek in ons geheugen waarin alle woorden staan die we kennen met hun eigenschappen. Tot die eigenschappen behoren bijvoorbeeld de uitspraak, betekenis en ook de spelling van een woord. Wat de invloed van het mentale lexicon betreft, speelt frequentie volgens Sandra en zijn collega’s een belangrijke rol. Hoe vaker een geschreven vorm in het taalaanbod voorkomt, hoe sneller zijn orthografische representatie in het mentale lexicon geactiveerd wordt. Dat is de geschreven vorm van een woord zoals die in ons geheugen is opgenomen. De meest frequente werkwoordsvorm is het snelst beschikbaar, omdat zijn orthografische representatie het snelst geactiveerd is. Die vorm spel je dan ook het snelst. Wanneer de te spellen vorm eigenlijk de minst frequente is, leidt dat tot een foute spelling.  Dat zou betekenen dat elke vervoeging van een werkwoord volledig is opgeslagen in het mentale lexicon. 
Bij de regeltoepassing kan het foutlopen wanneer de speller de grammaticale gegevens die nodig zijn om de regels correct toe te passen fout of te traag herkent. Eén van die grammaticale gegevens is het onderwerp. Om te weten hoe hij een werkwoordsvorm moet spellen, moet de speller het onderwerp ervan juist en snel genoeg herkennen. 
Tijdens hun experiment testen Sandra et al. (2000) waar het mis kan gaan bij de activatie van de juiste orthografische representatie in het mentale lexicon. Daarnaast bekijken ze welke factoren de toepassing van de regelkennis beïnvloeden bij het spellen van homofone werkwoorden met een “silent suffix”. Hiervoor onderzoeken ze vormen in de eerste en derde persoon enkelvoud van de onvoltooid tegenwoordige tijd, bijvoorbeeld (ik) antwoord en (hij) antwoordt of (ik) bied en (hij) biedt.
Om de mogelijke beïnvloedende factoren te onderzoeken, variëren de onderzoekers ten eerste de onderlinge frequentie van de homofone werkwoordsvormen. Ze kiezen de verschillende werkwoordsvormen zo dat de eerstepersoonsvorm afwisselend even vaak, minder vaak of vaker voorkomt in het taalaanbod dan de derdepersoonsvorm.  Vervolgens beïnvloeden de onderzoekers de beschikbaarheid van de gegevens die nodig zijn om de regelkennis juist toe te passen. Dat doen ze allereerst door bijzinnen en hoofdzinnen af te wisselen en zo te variëren in de afstand tussen het onderwerp en de persoonsvorm. Daarnaast maken ze al dan niet gebruik van inversie en ten slotte plaatsen ze soms een zelfstandig naamwoord tussen het onderwerp en de persoonsvorm. Wanneer dat woord in het enkelvoud staat, kan het immers ten onrechte leiden tot de spelling van de derde persoon enkelvoud. Tijdens het experiment krijgen de proefpersonen een tekst waarin ze de gedicteerde werkwoordsvormen moeten invullen. 
4.2 Resultaten
Uit het experiment blijkt dat bij homofone werkwoorden waarbij vorm x vaker voorkomt in het taalaanbod dan vorm y, de proefpersonen vaker vorm x schrijven, ondanks dat vorm y correct is. Als vorm x correct is, schrijven ze minder vaak vorm y en maken ze dus minder fouten. Zo komt wordt vaker voor in het Nederlands dan word. De fout *ik wordt is dus frequenter dan *hij word. 
Vervolgens beïnvloeden de factoren die de onderzoekers suggereren inderdaad de regeltoepassing. Wanneer het onderwerp en de persoonsvorm ver uit elkaar staan, begaan de proefpersonen meer fouten dan wanneer ze naast elkaar staan. Dat effect staat niet in verband met de onderlinge frequentie van de werkwoordsvormen. Inversie heeft vooral een effect op de derdepersoonsvorm. Hier kiezen de deelnemers sneller voor de vorm die eindigt op een d. Dat is ook, weliswaar minder sterk, het geval in de eerste persoon, waar inversie zo leidt tot minder dt-fouten. 
Een tussengevoegd zelfstandig naamwoord zorgt ervoor dat in de eerste persoon geregeld de derdepersoonsvorm opduikt bij de proefpersonen. In de zin Ik hoop dat ik een goede moeder word zal het enkelvoudige moeder bijvoorbeeld geregeld leiden tot de foute spelling wordt. De invloed van een dergelijk tussengevoegd woord is minder sterk dan die van de vaakst voorkomende werkwoordsvorm. Bij een werkwoord als beïnvloeden, waar de d-vorm beïnvloed vaker voorkomt dan de dt-vorm beïnvloedt, schrijven de deelnemers immers wel die correcte d-vorm, ook wanneer er een enkelvoudig zelfstandig naamwoord tussen het onderwerp en de persoonsvorm opduikt. In een zin als Ik vind het erg dat ik zijn humeur beïnvloed, schrijven spellers beïnvloed dus meestal wel correct.  In de derde persoon is dat effect niet aanwezig. Dat is logisch, aangezien zowel het onderwerp als het tussengevoegde zelfstandig naamwoord dan een associatie oproepen met de derdepersoonsvorm. Beide factoren geven dus aanleiding tot een correcte dt-vorm. 
Sandra et al. (2000) besluiten dat dt-fouten bij homofone werkwoordsvormen gedeeltelijk het resultaat zijn van processen in het mentale lexicon. De rol van het werkgeheugen tijdens de toepassing van de regelkennis vult die verklaring aan. De snelheid en de kwaliteit van dat proces worden beïnvloed door de afstand tussen het onderwerp en de persoonsvorm en door de aan- of afwezigheid van een tussengevoegd zelfstandig naamwoord. Wanneer het onderwerp en de persoonsvorm niet naast elkaar staan, vertraagt dit de toepassing van de regelkennis. De aanwezigheid van een zelfstandig naamwoord tussen beide vermindert de kwaliteit van het proces. Inversie lijkt eerder te leiden tot de spelling van de d-vorm en hoort niet thuis onder één van beide deelverklaringen. Spellers schrijven bijvoorbeeld beïnvloedt hij eerder foutief met een d achteraan dan hij beïnvloedt. Een mogelijke verklaring hiervoor is dat je de tweedepersoonsvorm bij inversie (en uiteraard ook de eerstepersoonsvorm) wel zonder t schrijft. Dat kan ervoor zorgen dat ook bij de derde persoon de d-vorm zich opdringt. 
De onderzoekers merken nog op dat de werkwoordsvorm die de speller neerschrijft misschien het resultaat is van een simultaan proces. Dat impliceert dat de processen in het mentale lexicon en de factoren die de toepassing van de regelkennis beïnvloeden samen de neergeschreven spelling bepalen. Het zou kunnen dat de speller een bepaalde vorm opschrijft, omdat de meeste factoren die vorm al dan niet terecht als juist identificeren. In een zin als Ik hoop dat ik een goede moeder word zullen bijvoorbeeld zowel het enkelvoudige woord moeder als de grootste frequentie van de vorm wordt aanleiding geven tot de foute spelling wordt. Daarbij zouden enkele factoren een grotere invloed kunnen uitoefenen dan andere. Informatie die vroeger beschikbaar is, zou bijvoorbeeld zwaarder kunnen doorwegen. Of dat effectief het geval is, kunnen de onderzoekers niet afleiden uit het onderzoek. 
5. Conclusie
De Nederlandse spelling is voor een groot deel gebaseerd op het fonologische principe. Soms wordt het morfologische principe gevolgd, onder andere bij de werkwoordspelling. Dat laatste principe verklaart het bestaan van “silent suffixes”, dat type suffix dat voor fouten zorgt. Door de jaren heen passeerden verschillende didactische methodes de revue in het onderwijs. Zo werd naast de klassieke grammaticale methode geëxperimenteerd met de analogiemethode en een methode gebaseerd op algoritmen. Toch kan geen enkele methode verhinderen dat fouten tegen de werkwoordspelling hardnekkig blijven opduiken. 
Een psycholinguïstisch experiment uit 2000 van Sandra et al. toont gedeeltelijk aan waarom. Dat experiment focust op homofone werkwoorden met een “silent suffix”. De onderlinge frequentie van de werkwoordsvormen en de snelheid en kwaliteit waarmee spellers de regelkennis toepassen, zorgen voor verwarring tussen beide vormen. Misschien gaat het hierbij om een simultaan proces. “[De conclusie van het onderzoek] is … [dan ook] een pleidooi voor een correcte diagnose van werkwoordfouten bij spellers: fouten vertellen niets over intelligentie, wel over geheugenprocessen en het revisiegedrag van schrijvers na het schrijven van de tekst” (Sandra et al., 2000, 10).


 
