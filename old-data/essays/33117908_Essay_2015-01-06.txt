Hoop doet leven, organen ook
We kunnen tegenwoordig zo veel: we vliegen naar de maan, verblijven enkele maanden in de ruimte, we bestrijden AIDS en kanker... De wetenschap is sterk geëvolueerd de laatste jaren, wat ervoor zorgt dat we onder andere organen kunnen namaken. Het inplanten van kunstmatige harten, longen en dergelijke zit echter nog in een experimentele fase en we zullen het nog even moeten stellen met de organen die worden gedoneerd. In Nederland moet je je daarvoor inschrijven, In België is het omgekeerd: iedereen is donor, tenzij je verklaart dat niet te willen zijn.Is het ene systeem beter dan het andere? En waarom zou je al dan niet een orgaan afstaan? 
Mensen hebben een druk leven, en hebben vaak niet de tijd om na te denken over mensen die ongeneeselijk ziek zijn als deze zich niet in hun onmiddellijke omgeving bevinden. Het is dus normaal dat er niet veel Nederlanders een donorcodicil op zak hebben. Als je niet nadenkt over zulke zaken, dan kan je je er ook niet voor registreren. In België heerst dit fenomeen ook, maar dan met een omgekeerd effect. Wij staan automatisch geregistreerd als orgaandonor. Als je er dan niet bij stilstaat, ben je nog steeds donor. Het zijn juist de mensen die er over nadenken die misschien zich uit het donorregister willen laten schrappen. Hier rijst dan de vraag waarom iemand zich nu uit zo'n register zou willen laten schrappen, als ze hiermee misschien wel een leven kunnen redden. 
De meeste afkeer is er voor een orgaandonatie op een moment dat je nog in leven bent. Je kan perfect doorleven met maar één nier, maar velen zijn niet happig op het idee dat ze zouden moeten leven met een orgaan minder. Een orgaan afstaan na je dood, lijkt dan een aannemelijk alternatief. Toch zijn er mensen die dit niet willen laten doen. De belangrijkste redenen zijn ethische en religieuze bezwaren. Mensen zijn bang dat hun lichaam niet meer toonbaar is na een donatie, en denken dat nabestaanden geen afscheid meer kunnen nemen. Andere mensen zijn simpelweg bang voor het snijden in hun lichaam of vrezen dat ze nog niet echt dood zullen zijn op het moment dat de artsen de organen verwijderen. Ook religie speelt een rol: bepaalde religies stellen dat een lichaam intact moet blijven, ook na de dood. 
Veel van deze bezwaren kunnen verworpen worden. De wetenschap is namelijk al zo ver geëvolueerd dat men een lichaam kan opensnijden zonder al te veel sporen na te laten. Ook wordt het lichaam daarna gewassen en gekleed zodat nabestaanden nog kunnen gaan groeten, zonder dat men de wonde onder de kleding ziet. Ook de angst dat je nog in leven zou zijn op het moment van de ingreep is ongegrond, we zijn tegenwoordig veel beter in staat om te bepalen of iemand al dan niet dood is. Over het religieuze aspect is het dan weer moeilijker om iets te zeggen. Als iemand van mening is dat een orgaandonatie tegen zijn geloof ingaat, moeten we die mening respecteren.  
Onderzoeken tonen aan dat religie en afkomst een grote rol spelen in de beslissing of men al dan niet donor wordt. Autochtonen en westerse allochtonen zijn veel vaker (bijna dubbel zo vaak) bereid om hun organen af te staan, in tegenstelling tot de niet-westerse allochtonen. Ook lijken de meer westerse godsdiensten meer bereid tot donatie dan hun oosterse tegenhangers. Opvallend is  het veel kleinere verschil in de bereidheid om organen te ontvangen. Allochtonen en/of mensen van een niet-westerse godsdienst willen dat hun lichaam intact blijft, dus willen er geen delen van weggeven,  maar we willen deze delen wel ontvangen wanneer nodig. Dit is helemaal niet logisch, om niet te zeggen dat dit gewoon hypocriet is. 
Om even over de bezwaren tegen de donaties te zwijgen, kunnen we het ook hebben over de voordelen van (al dan niet automatisch) donoren. Het belangrijkste is misschien wel dat er per jaar dankzij donaties ongeveer 1200 levens worden gered in België. Dit houdt de wachtlijsten stabiel, en heeft sinds de invoering van onze regeling gezorgd voor een daling van 13% in sterfte van mensen op die lijsten. In Nederland, waar het aantal donoren veel minder is, gaan er per jaar ongeveer 150 mensen van op de wachtlijsten dood. Automatisch geregistreerde donoren (zoals in België) moeten hun familie ook niet met extra zorgen op te zadelen op een moeilijk moment: iemand die perfect in staat is een orgaan af te staan, maar niet meer kan beslissen, laat deze beslissing over aan familieleden, die op dat moment vaak wel andere zorgen aan hun hoofd hebben. 
De vraag of doneren nuttig is, is eigenlijk geen vraag meer. Je kan er een mensenleven mee redden, dus het doneren van een orgaan voor zo'n zaak is meer dan 'nuttig'. Moet dit dan automatisch gebeuren? We hebben gezien dat dat vaak heel wat voordelen met zich meebrengt, en als de Belgische tendens wordt gevolgd, zullen er minder sterftes zijn op wachtlijsten. Ons systeem lijkt dan ook de beste oplossing: men is automatisch donor, maar niemand wordt belet om zich uit te schrijven. 