1.	Inleiding

Leren lezen en schrijven levert voor de meeste mensen geen problemen op. Het is een belangrijke basis voor je schoolcarrière. Gedurende de rest van je leven pas je het (bijna onbewust) tientallen keren per dag toe: je leest kranten, reclames, straatnamen,…. Nochtans is dit niet voor iedereen even vanzelfsprekend. Geschat wordt dat een vijf tot tien procent van de leerlingen dyslexie heeft. Dyslexie, volgens Van Dale, is een stoornis waarbij men moeite heeft met lezen, schrijven en spellen. Voor de personen die met dyslexie te kampen hebben is lezen en schrijven al heel wat minder vanzelfsprekend. De problemen die zij ondervinden, moeten niet enkel worden opgevangen in de thuissituatie, maar allereerst op school. We gaan dan ook dieper in op hoe leerlingen, leerkrachten en ouders omgaan met dyslexie op school. Ook wordt er steeds vaker gebruikt gemaakt van technologische middelen, en dan voornamelijk een computer, om het werken met dyslexie op school te vergemakkelijken. Voor we daar op ingaan, volgt eerst nog een kennismaking met het begrip ‘dyslexie’ en de problemen die soms voorkomen. 

2.	Wat is dyslexie?

a.	Definitie, oorzaken en problemen i.v.m. (h)erkenning
Dyslexie is, zoals hierboven al kort vermeld, een stoornis die leidt tot moeizamer lezen, spellen en schrijven. Dyslexie kan niet eenvoudig of eenduidig worden verklaard. Zowel neurologen, opvoeders, taalkundigen en psychologen hebben onderzoek gevoerd naar dyslexie. En hoewel er inmiddels al heel wat bekend is over de stoornis, blijft de oorzaak onbekend. 
Vaak wordt dyslexie pas ‘ontdekt’ op de leeftijd van 6 tot 8 jaar. Dit is logisch aangezien we pas vanaf het eerste leerjaar leren lezen en schrijven. Pas na enkele trimesters leesonderwijs kan dyslexie zich manifesteren. Het is echter belangrijk om dyslexie zo snel mogelijk te herkennen. Op die manier kunnen de evidente problemen en moeilijkheden opgevangen worden en tot een minimum worden gereduceerd. Het is echter niet altijd even eenvoudig voor ouders en onderwijzend personeel om dyslexie accuraat te herkennen. Kinderen leren immers niet allemaal even snel schrijven en lezen. Het is zeker niet omdat een kind wat trager is in het aanleren van deze vaardigheden dat het per definitie dyslectisch is. Tegelijkertijd is het belangrijk om zo snel mogelijk een correcte diagnose te kunnen stellen, zodat er betere ondersteuning kan worden geboden. De grens tussen ‘iets trager’ en ‘dyslexie’ is dus niet altijd even duidelijk. 

b.	Belangrijke signalen voor een vroege herkenning
Hoewel dyslexie meestal pas aan de oppervlakte komt na enkele maanden leesonderwijs zijn er bepaalde signalen die al vroeger kunnen wijzen op (een aanleg tot) dyslexie. Ruijssenaars (1994, p.29-30) onderscheidt volgende vier signalen.
Een eerste signaal dat aandacht verdient is de vlotheid waarmee een persoon gesproken naar geschreven woorden omzet en vice versa. Dyslectici hebben vaak moeilijkheden met het verbinden van letters en klanken. Er zijn bepaalde spelvormen waarin deze vaardigheid getest zou kunnen worden, al voor het echte leesonderwijs van start gaat. In het onderzoek van Ruijssenaars speelden de kleuters bepaalde klankspelletjes. Er was een merkbaar verschil in snelheid tussen de kinderen. Dit wijst natuurlijk niet meteen op dyslexie bij de tragere kleuters, maar heeft wel een belangrijke signaalfunctie. Als de tragere kinderen goed worden begeleid en al wat extra ondersteuning krijgen, kan hun achterstand beperkt worden.
Erfelijkheid is het tweede belangrijke aspect dat tot herkenning kan leiden. Onderzoek heeft aangewezen dat er een erfelijkheidsfactor is die bepaalt hoe goed of hoe zwak een persoon het klankaspect van de taal kan verwerken. In dertig tot veertig procent van dyslexiegevallen blijkt dan ook dat er al een voorgeschiedenis is in de familie van dyslexieproblemen.                                                                                                                                                                                                                                            
Ten derde wijst Ruijssenaars erop dat dyslectische kinderen vaak moeite ondervinden om willekeurige gegevens te leren. Een willekeurig gegeven is bijvoorbeeld de naam van een dag in de week. Kinderen die deze gegevens moeilijker aanleren dan anderen zouden goed opgevolgd moeten worden.
Ten slotte is er nog een signaal dat Ruijssenaars aanduidt met de term ‘automatiseren’. Dyslectici hebben vaak problemen met automatisatie en dit niet enkel op het vlak van taalvaardigheid.  Ook op wiskundig vlak (bijvoorbeeld: tafels van vermenigvuldiging) manifesteert zich dit. 
Deze aandachtspunten zijn voornamelijk handig voor leerkrachten in het kleuteronderwijs en het eerste leerjaar. Ook de ouders zelf kunnen aan de hand hiervan vroeg eventuele problemen signaleren.
Hoewel deze vier aspecten zeker kunnen helpen bij het vroegtijdig detecteren van dyslexie, wijst de auteur er nadrukkelijk op dat er geen reden tot paniek is als een kind een of meerdere kenmerken vertoont.  Deze vier puntjes manen vooral aan tot een verhoogde waakzaamheid en een goede begeleiding en niet tot het prematuur geven van de stempel ‘dyslexie’.

3.	Omgaan met dyslexie op de lagere school met behulp van de computer
ICT-toepassingen kunnen zowel voor leerlingen als voor leerkrachten een handig hulpmiddel zijn. Bovendien kunnen ze de samenwerking tussen de school en het thuisfront versterken. Hieronder gaan we specifieker in op de mogelijkheden die ICT kan bieden met betrekking tot dyslexie op school.
a.	Het perspectief van de leerlingen
i.	Positieve effecten van ICT
Ria Janssen (2005, 25) wijst op drie positieve aspecteven van ICT-toepassingen voor dyslectici. 
Allereerst biedt een ICT-toepassing de dyslectische leerling de mogelijkheid om zelfredzamer en zelfstandiger te worden. Hij of zij wordt zo minder afhankelijk van zijn directe omgeving.
Bovendien vermindert de faalangst van de leerling. Het computerprogramma kan meteen opbouwende feedback geven. Lezen wordt ook leuker, aangezien er moeilijkere literatuur gelezen kan worden die is aangepast aan de intelligentie en de specifieke problemen van de leerling.
Ten slotte zorgt een ICT-toepassing ervoor dat de dyslectische leerling zichzelf helemaal kan ontplooien. Door de dyslexie komen de capaciteiten van de leerlingen niet altijd even goed tot hun recht. De computertoepassing kan deze ongelijkheid wat wegwerken. Deze toepassing is niet enkel handig op school zelf en bij het leren, maar kan ook van pas komen bij het afleggen van examens.
ii.	Verschillende toepassingen
Er zijn verschillende computerprogramma’s die hulp kunnen bieden aan dyslectische kinderen. Deze ICT-toepassingen streven echter niet allemaal hetzelfde doel na. Ze kunnen worden opgedeeld in drie categorieën.
Om te beginnen zijn er de zogenaamde compenserende hulpmiddelen. Deze werken de achterstand weg die de leerling door zijn dyslexie ondervindt. Zij stellen hem als het ware in staat om zijn volle capaciteiten te benutten. De programma’s werken niet veel anders dan de klassieke hulpmiddelen: de leerling wat meer tijd geven, de tekst voorlezen, spellingfouten anders beoordelen etcetera. Maar ze bieden het extra voordeel dat ze op maat gemaakt zijn, vakoverschrijdend werken, zowel op school als thuis beschikbaar zijn en geen extra werklast meebrengen voor het onderwijzend personeel.
Een tweede manier van ICT-ondersteuning biedt extra oefening. Het gaat om de zogenaamde leerondersteunende programma’s. Deze maken de leerstof wat aantrekkelijker, bieden een kans om meer (individueel) te oefenen en stimuleren zo de leerling. Zo een programma is echter nooit voldoende als ondersteuning en heeft nood aan aanvullingen.
Een aanvulling op de leerondersteunende programma’s kunnen de remediërende oefeningen zijn. Deze laatste vorm van computerprogramma’s zijn er specifiek op gericht om leerlingen die al in behandeling zijn bij een remedial teacher nog beter te ondersteunen. Ze verhogen het lees- en spellingsniveau van de leerlingen en bevorderen de automatisering (wat vaak een probleem is bij dyslectici). ( Janssen, 2005, 24-25) 

Geen van deze programma’s biedt een kant-en-klare oplossing. Maar in combinatie met elkaar kunnen ze wel veel hulp bieden, zeker als de dyslectici een aangepaste begeleiding krijgen.


b.	het perspectief van de leerkrachten
Niet alleen dyslectische leerlingen kunnen gebaat zijn bij technologische hulpmiddelen. Ook leerkrachten hebben nood aan begeleiding en ondersteuning als ze geconfronteerd worden met dyslexie en ook hier kan de computer een belangrijke rol spelen. 
Leerkrachten hebben voornamelijk hulp nodig bij de behandeling van dyslectische problemen. Algemeen gezien zijn computerprogramma’s ook handig om informatie en analyses van leerlingen makkelijk te bewaren en te bewerken. Maar ook als er een diagnose gesteld moet worden heeft het onderwijzend personeel nood aan begeleiding. Andere punten waar een computerprogramma hulp bij kan bieden zijn bij evaluatie en uitvoering van handelingsplannen en het geven van instructies.  Een mogelijkheid hier is het gebruik van een expertsysteem. Zo een programma is opgesteld door experts en volgt quasi dezelfde stappen die ook experts toepassen. Allereerst wordt een voorgeschiedenis opgesteld van de leerling, met alle gegevens en problemen. Dan volgt er een probleemanalyse waarbij de ernst van het probleem wordt geëvalueerd. Daarna volgen er nog testen en observaties. Dan wordt er een behandeling gekozen en uitgevoerd. Er volgt ook nog een follow-up. (de Baar en Blonk 1999, pagina 19)
Het grote voordeel van werken met computerprogramma’s in een schoolcontext is de eenduidigheid die hieruit volgt. Die objectievere manier van werken biedt uiteraard veel voordelen. Het grote belang van ICT-toepassingen impliceert niet dat opgeleide psychologen, begeleiders en leerkrachten aan belang zouden inboeten. Deze blijven  natuurlijk doorheen het proces zeer belangrijk. 

4.	Conclusie
Dyslexie is een complexe stoornis die op tijd gedetecteerd moet worden om kinderen een te grote achterstand te besparen. Lezen en schrijven zijn immers onwaarschijnlijk belangrijk in onze samenleving. Bovendien voelen schrijven en spreken voor de meeste mensen zo vanzelfsprekend aan, dat velen zich niet eens kunnen voorstellen dat ze voor sommigen problemen opleveren.  ICT-toepassingen kunnen en zullen een belangrijke rol spelen in het omgaan met dyslexie, zowel op school als in de thuissituatie. Op deze manier worden dyslectici geholpen en blijft hun achterstand beperkt. In een maatschappij waar schrijven en lezen zo belangrijk zijn loont het dus zeker de moeite om er voor te zorgen dat alle kinderen hun volledige capaciteiten kunnen benutten. 
