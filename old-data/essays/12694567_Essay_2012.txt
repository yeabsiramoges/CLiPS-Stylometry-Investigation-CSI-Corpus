De toekomst van België: ondergang of glorie?

Op 20 juni is het alwéér zover. We trekken met z'n allen naar de stembus omdat er vandaag blijkbaar meer vertrouwen in het volk wordt gesteld dan in de regering. En terecht, want de Belgische politiek is nu niet direct een voorbeeld te noemen als het op landsbestuur aankomt. De ene partij roept federalisme, de andere confederalisme en een laatste separatisme. Alleen spijtig dat we vandaag eerder moet spreken van poppenkast, kermis en amateurtheater om elk standpunt te omschrijven. Elke dag opnieuw worden we geconfronteerd met het amateuristische bestuur van ons land en het einde van dit politieke spelletje lijkt alles behalve te temperen, aangezien elke partij op 20 juni de overwinning van de verkiezingen wil binnenhalen. Het lot van het voortbestaan van België ligt in de handen van het volk, maar is er vandaag eigenlijk nog wel iemand die precies weet waar de politieke problemen om gaan? En is er bijgevolg nog iemand die weet welke partij of politicus het verdient om verkozen te worden?

We kunnen met een beschuldigende vinger wijzen naar VLD, die de bevolking voor deze elende heeft geplaatst, want was het niet Alexander Decroo die de hele heisa rond Brussel-Halle-Vilvoorde heeft doen ontsporen? Dat er een oplossing voor de staatshervorming moet worden gevonden is een vaststaand feit, maar door de val van de regering is de paniek bij veel mensen uigebarsten en die paniekreactie lijkt steeds verder te escaleren. Niemand weet waar het met ons land naartoe zal gaan. Vlamingen en Walen worden tegeover elkaar geplaatst en verplicht om een standpunt in te nemen en Vlaams Belang en NVA zien hun kans schoon om de splitsing van het land aan te kondigen. Maar deze separatistische ingesteldheid heeft mijns inziens geen enkel nut, want het einde van België zou ook meteen het einde betekenen van een unieke, spankelende cultuur.

Ten eerste kunnen we het standpunt van de voorstanders van het separatisme onder de loep nemen, van mensen die niks liever zouden willen dan dat Vlaanderen binnenkort een land wordt. Natuurlijk heeft iedereen het recht om akkoord te gaan met het separatistische standpunt, maar houden deze paniekzaaiers wel genoeg rekening met de negatieve gevolgen en zien ze het niet allemaal wat te rooskleurig in? Het lijkt me in ieder geval een grove fout om de geschiedenis van ons land zo te verloochenen, want onze voorouders hebben er tenslotte genoeg moeite voor moeten doen om in 1830 de onafhankelijk van België te verkrijgen. En dat de Belgische bevolking er sindsdien in geslaagd is om de eenheid van het land te behouden, is het bewijs van de vriendschappelijkheid en het respect dat we zonder moeite voor elkaar hebben kunnen opbrengen als we genoeg moeite doen. En net die eensgezindheid waarin België jarenlang heeft kunnen bestaan, zou het land nu, onder leiding van enkele egocentrische politici, opnieuw moeten opgeven.   

Ten tweede moeten we er de mening van de voorstanders erbij halen. De eenheid van Vlaanderen en Wallonië, het Frans en het Nederlands, cultuursteden tegenover ongerepte natuur, kust tegenover bos... Het zijn als onafscheidelijke dualiteiten die onmogelijk hun waarde zouden kunnen behouden als ze hun Vlaamse of Waalse tegenhanger voortaan over de landsgrenzen zouden moeten gaan zoeken. Dat zowel Vlamingen als Walen zich Belg kunnen noemen zorgt voor een uniek gevoel dat heilig is en de trots die daarbij hoort is iets wat alleen Belgen kunnen voelen. "Laat het land bestaan en hou je bezig met de echte problemen!", proberen zij luidkeels van de daken te schreeuwen, maar dat is natuurlijk moeilijk als er niemand wil luisteren. Volgens de antiseparatisten is een heldere dialoog de enige goede manier om uit de crisis te geraken. Blijven communiceren over standpunten, blijven discussiëren over oplossingen en blijven praten over manieren om een nieuwe eensgezindheid te bereiken, zo moeilijk kan dat toch niet zijn! Dat dialoog heel wat problemen kan oplossen, is een zekerheid die al eeuwenlang bestaat en waarvan de waarheid onmogelijk betwist kan worden. Het is een vreemd verschijnsel dat het dan net in ons land is, dat de dialoog stilvalt. Het is in ieder geval een feit dat zonder te praten, er ook geen oplossing kan worden gevonden. 

Ten slotte zoekt een derde groep de oplossing voor alle problemen in de aansluiting van Vlaanderen bij Nederland en van Wallonië bij Frankrijk. Het zou betekenen dat we de klok moeten terugdraaien naar de tijd van weleer en terugvallen in het systeem van de Nederlanden, maar een goede oplossing kan dat onmogelijk zijn, want ongetwijfeld volgt er dan binnen enkele decenia een nieuwe crisis waarin Vlaanderen opnieuw zijn onafhankelijkheid zal opeisen. Frankrijk zou waarschijnlijk maar al te blij zijn met de gebiedsuitbreiding van het mooie stukje land Wallonië, maar ook bij de Walen zal het na enkele tientallen jaren beginnen te knagen. Ook al lijkt deze optie misschien te ver gezocht, het is een schoolvoorbeeld van het gevoel dat een splitsing van België teweeg zou kunnen brengen: spijt dat het ooit zo uit de hand is kunnen lopen in het kleine landje dat de naam België zo lang met zoveel trots heeft gedragen. Waar zijn de Duitstaligen eigenlijk als je ze nodig hebt? Het Duitstalige landsgedeelte houdt zich opvallend afzijdig in de hele discussie, of misschien roepen ze niet hard genoeg, maar misschien kan nu net daarin de oplossing gevonden worden. Laat de Duitse politici het woord nemen als de stem van de rede en misschien vallen er zo wel nieuwe oplossingen uit de bus. Zij lijken mij toch de perfecte bemiddelaars om voor een verzoening tussen de Vlaminen en de Walen te zorgen. En trouwens, een splitsing zou alleen maar voor meer problemen zorgen: het gevecht over Brussel, over het eigendomsbezit van Belgische frieten en chocolade, over het Duitstalige landsgedeelte... Kortom: separatisme zou de bom pas echt doen barsten!

Het wordt hoog tijd dat onze politici hun koppigheid wat bijschaven en dat elke partij water bij de wijn leert te doen, want een splitsing van het land zou alleen maar spijt veroorzaken en spijt komt altijd te laat. Beter voorkomen dat genezen dus: laat de voor- en tegenstanders hun mening uiten en laat hen lessen trekken uit de kritiek. Stuur de Belgen met opgeheven hoofd naar de stembus en laat het verstand zegevieren! Het lijkt me duidelijk dat elke Belg wil handelen naar wat hij denkt dat de beste oplossing is, maar sommigen kunnen nu eenmaal echt geen keuze maken tussen poppenkast, kermis of theater en dat kan de democratie danig in de war sturen. op dit moment heeft ons land geen nood aan twijfelaars, blanco stemmen of gokken. Nee, waar we nood aan hebben is gezond verstand, dialoog en informatie. Zo kunnen we misschien komen tot een kunstenfestival waarin elk circus, elke poppenkast en elke theatervoorstelling zijn plaats krijgt en waar zowel Vlamingen als Walen in vriendschap en eenheid kunnen vieren. Vive la belgique!


