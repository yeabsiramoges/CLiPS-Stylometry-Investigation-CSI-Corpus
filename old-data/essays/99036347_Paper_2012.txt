 1. INLEIDING

Directe aanleiding voor deze onderzoekspaper is een artikel dat op woensdag 21 oktober 2009 in ‘De Standaard’ gepubliceerd werd. Peter Meukens haalt in dit artikel, getiteld: ‘Geen enkele fout wordt het taalonderwijs vergeven’, zwaar uit naar het taalonderwijs en de beleidsmakers. Hij wijst op de negatieve gevolgen van  de verminderde aandacht aan onder andere zinsontleding in het onderwijs. Doordat het onderwijs haar methodes aanpast van theoretische taalkennis (zinsontleding, woordontleding, …) naar vooral praktische kennis (spreekvaardigheid, argumentatie….) verleren kinderen bepaalde vaardigheden die ze nodig hebben bij spelling.  Een belangrijk gevolg hiervan is dat de taalonzekerheid toeneemt. Men kent de regels niet meer zo goed en kan ze daardoor niet altijd correct toepassen.
Enig gegoogel op taalverloedering levert heel wat interessante zoekresultaten op. Men is het er over eens dat er een probleem is met de spellingkennis van tegenwoordig. Er lijken meer fouten gemaakt te worden en jongeren lijken steeds slechter te presteren op taaltesten. Een artikel uit het nieuwsblad van 13 oktober 2008 getiteld ‘Laatstejaars kennen niets van spelling’ haalt concrete onderzoeksresultaten aan uit de masterproef van Valerie Van Vooren van de Hogeschool Gent. Dit onderzoek leert ons dat leerlingen steeds meer moeite hebben met woordenschat, spelling en zinsstructuur: “Conclusie: behalve voor de leerlingen die Latijn volgen, worden de eindtermen niet of nauwelijks bereikt.” (Van Vooren en Devos 2008, p.91) 
Met deze onderzoekspaper zou ik echter graag een iets breder beeld van de problematiek willen schetsen. Eerst en vooral zou ik aandacht willen hebben voor het complexe systeem van onze spelling. Het leren van een spelling (in concreto die van het Nederlands) is allesbehalve evident. Ook wil ik kort even de spellingveranderingen van de laatste decennia aanhalen en hun invloed op de kennis van de Nederlandse spelling. Vervolgens wil ik het dan hebben over de spellingprocessen zelf. Waar situeren zich de fouten en hoe kunnen we deze verklaren? Zijn deze fouten onoverkomelijk? Enerzijds hebben we dan de problemen met overgeneralisering en anderzijds hebben we dan de problemen met het kortetermijngeheugen. Vervolgens wil ik het dan over de rol van het onderwijs hebben. Een laatste punt dat ik zou willen aanhalen is het belang van spelling. In welke mate hechten wij belang aan een correcte spelling. Daarbij maak ik gebruik van aan de ene kant de rol van spelling in het vak Nederlands en aan de andere kant de opkomst van situationele spelling. 
Voor deze onderzoekspaper maak ik gebruik van verscheidene bronnen uit het onderzoeksveld. Hen komt dus de waarde van dit paper toe, ik heb hen enkel samengebracht. Een uitgebreide bibliografie kan je achteraan terugvinden.
 
2. WAT VEROORZAAKT SPELLINGPROBLEMEN
2.1 COMPLEXE REGELGEVING
LEREN VAN SYSTEMEN VS. ONREGELMATIGHEDEN
Het is een feit dat onze Nederlandse spelling niet de meest makkelijke is. Spelling is niet iets dat je spontaan aanneemt, maar dat je moet trainen, dit in grote tegenstelling met de spreekvaardigheid die je op volledig natuurlijke wijze verwerft. Je moet de spelregels kennen voor je met spelling kan gaan spelen en oefenen.
Onze spellingregels zijn een tweeledig systeem. Enerzijds hebben we de vaste regels die we enkel kunnen leren door analogie toe te passen. Anderzijds zijn er dan de uitzonderingen die voor heel wat meer problemen zorgen en die we enkel en alleen kunnen kennen door ze van buiten te leren. Ook de regels zijn tweeledig opgesteld. Aan de ene kant worden we geacht om te spellen wat we horen (het zogenaamde Fonologische principe) en aan de andere kant is het belangrijk om morfemen (kleinste betekenisdragende taaleenheden) op eenzelfde manier te spellen (het zogenaamde morfologische principe). Zo spellen we paard met een ‘d’ hoewel we een ’t’ horen, omdat het meervoud paar-d-en is. Om dit niet eenvoudige systeem goed te beheersen zijn er goede instructies nodig. 
(Sandra Dominiek, 2007, p.183)
NIEUWE SPELLING
De afgelopen jaren kwam er heel wat kritiek op de wel erg vaak veranderende spelling. Er werd zelfs geopperd dat hierdoor de taalonzekerheid enkel toeneemt. Dit is fout zeggen de makers van deze nieuwe spelling in Levende Talen Magazine 2009/2. Het artikel is een reactie op de verwijten dat de Nederlandse spelling een opzoekspelletje is geworden. Volgens Permentier & Schutz  (2009/2: online geraadpleegd) is er helemaal geen sprake van een nieuwe spelling. Alle oude spelregels blijven immers bewaard. De nieuwe spelling van 2005 is meer nog een vereenvoudiging van de spellingregels. Het doel van deze hervormingen was om de eenheid binnen de spelling te laten toenemen, voornamelijk door het afschaffen van de dubbelspellingen. 
De hervorming van de spelling kwam er voornamelijk op vraag van de taaladviseurs (bijvoorbeeld bij de VRT, maar ook in bedrijven). Mensen kwamen bij hen met uitzonderingen op regels, of zelfs uitzonderingen op uitzonderingen. Zij konden dan ook vaak geen sluitend antwoord geven waardoor mensen zich aan hun lot overgelaten voelden. Ze moesten zelf op zoek naar de juiste spelvorm. Dat is nu voorbij,  want de dubbelzinnigheid van de regels is toch grotendeels verdwenen. 
Opmerkelijk is wel in dit artikel dat men een onderscheid maakt tussen twee soorten regels. Diegene die je in nodig hebt om in het dagelijkse leven teksten te kunnen schrijven en die regels die je nodig hebt om aan het Groot Dictee der Nederlandse  taal te kunnen deelnemen. Aangezien onze spellingcorrector deze fouten uit onze teksten haalt en ze niet echt opvallen in een tekst, is het geen schande om te zondigen tegen dit tweede type regels.
(Permentier en Schutz, 2009/2, p. 5-9)  
2.2 HET MOEIZAME SPELLINGPROCES
Tijdens het spellingproces kunnen er allerlei zaken mislopen. Ook mensen die professioneel met taal bezig zijn blijken niet onfeilbaar te zijn. 
Maar als het dan voldoende is om gewoon de regels te kennen, waarom maken ervaren spellers dan nog zoveel fouten? “Bij onderzoek aan de Universiteit Antwerpen (Fr. Daems, S. Frisson, D. Sandra, 2003) hebben we een hypothese over de werking van ons geheugen getest.” (Daems, 2003,  p.1) Spelling wordt immers een geautomatiseerd proces wanneer je de regels onder de knie hebt. Dit wil zeggen dat wanneer je aan het schrijven bent, je niet meer nadenkt over de spelling van de woorden. Er zijn echter een hele hoop woorden die ambigu zijn en die heel wat dubbelzinnigheid kunnen opleveren. De vorm die dan het vaakst voorkomt en die we het meeste activeren in ons brein, zal dan de voorkeur krijgen op de minder frequente vorm. Dit levert vooral problemen bij de spelling van werkwoorden met het mijnenveld d-dt-t. (Daems, 2003,  p.1)
Daarnaast hebben we ook heel wat inzicht en ontleedkundige vaardigheden nodig. We moeten grammaticale informatie abstraheren uit onze taaluitingen om ze te kunnen spellen. Hoe kunnen we de spelling van de werkwoorden immers correct toepassen als we niet kunnen bepalen wat onderwerp en wat gezegde is? Ook dit zorgt voornamelijk voor d-dt-t fouten. (Zijlmans, 2009, p. 4)
Tenslotte is er ook nog het kortetermijngeheugen dat roet in het eten strooit. Wanneer we congruentie juist willen toepassen kan het kortetermijngeheugen alles danig in de war sturen. Het zal namelijk onmiddellijk voorafgaande woorden sterker/langer bijhouden. Wanneer er dan een grote afstand kruipt tussen congruerende woorden krijgen we problemen. We gaan het congruerende woord verbinden met een foutief woord dat dichterbij staat. (Daems, 2003, p.2)
Het is dus zeer belangrijk om tijdens het typen of schrijven van een tekst goed je tekst na te kijken. Fouten gebeuren immers doorgaans niet bewust en een kleine onoplettendheid kan een kanjer van een fout opleveren.
 
3. HET ONDERWIJS
 Om spelling goed onder de knie te krijgen hebben we goede instructies nodig. Het typisch Vlaamse – ietwat ouderwetse wordt geopperd – model zou hierbij het beste werken: lekker drillen. (Zijlmans, 2009, p.1-2) Maar naast deze leermethode is het inzichtelijk maken van de principes die achter de spelling schuilgaan  even belangrijk. Hiervoor heb je een enthousiaste leerkracht nodig die je keer op keer de spellingregels uitlegt en met hand en tand uitlegt waarom dat zo is. Geen eenvoudige taak dus! 
Er zijn verschillende deelvaardigheden nodig om de spelling onder de knie te hebben. Wanneer we enkele van deze vaardigheden ons niet eigen gemaakt hebben, gaan we fouten maken. Vooral jonge kinderen hebben hier vaak last van, al kan je moeilijk alle kinderen over dezelfde kam scheren. Elk kind heeft zo zijn eigen problemen en vraagt een eigen aanpak. Dat leerkrachten met erg volle klassen dan niet elk kind de nodige aandacht kunnen geven, lijkt me een evident gevolg.  
Hoewel we er vaak niet bij stilstaan, staan spelling en grammatica veel dichter bij elkaar dan we vermoeden. De spelling van de werkwoorden is maar te begrijpen wanneer je basisnoties grammatica hebt. Grammaticaal inzicht vereist een bepaalde graad van abstractie en daar zijn we na de lagere school nog niet klaar voor. Het is pas vanaf ons veertiende jaar dat we daar in slagen. (Daems, 2003) Wat we echter merken is dat het onderwijs in de bovenbouw van het middelbaar  steeds minder aandacht besteedt aan spelling
Over het algemeen komt uit de onderzoeksresultaten dat scholen te weinig belang hechten aan spelling en grammatica. De leerkrachten zijn zelf vaak niet genoeg getraind (voornamelijk de nieuwere leerkrachten) en hebben niet zo veel zin in spelling. Toegegeven, het spellingonderwijs is misschien wel droge kost maar het blijft onontbeerlijk binnen het vak Nederlands. Daarnaast zijn ook de beleidsmakers te weinig dwingend wat spelling betreft. Die andere vaardigheden (opstellen schrijven, lezen, cultuur, …) zijn natuurlijk veel leuker, maar een correcte spelling zou toch het hoofddoel mogen zijn binnen een vak als Nederlands. Dat het daarmee niet eindigt na het zesde leerjaar of het tweede middelbaar moge duidelijk zijn.
(Zijlmans, 2009, p. 1-9)
 
3.DE PERCEPTIE VAN DE SPELLINGSPROBLEMATIEK BIJ JONGEREN
3.1 HET BELANG VAN SPELLING BINNEN HET ONDERWIJSVAK NEDERLANDS
 Qua populariteit scoort het onderwijsvak Nederlands vrij goed. Bij leerkrachten is het zowaar het populairste vak en bij leerlingen scoort het ook zeer goed. 21 procent van de Vlaamse jeugd vindt het een zeer nuttig vak en het staat ook in de top vijf van de vakken waar je wat mee bent in het leven. De leukste componenten van het Nederlands zijn vreemd genoeg spelling, literatuur, verhalen schrijven, teksten interpreteren en grammatica.  Bij leerkrachten scoren spelling en grammatica opmerkelijk minder goed, bij leerlingen is dat uiteraard nog veel minder. Zij houden meer van betogen en discussiëren, schrijven, literatuur en werkstukken maken.
Bij 40% van de burgers scoren zinsontleding, grammatica, spreekbeurten en spelling het minst goed. Leraren vinden grammatica, spelling en teksten samenvatten het minst leuk, maar ook spreekbeurten en spelling zijn niet hun favoriete lesonderdelen. En tenslotte gruwelt zo’n 43 procent van de Nederlanders en Vlamingen bij grammatica en zinsontleding. 
De grote paradox is uiteraard het nut van deze vakonderdelen. Bij de ondervraagden is men het er unaniem over eens dat spelling en grammatica het belangrijkst zijn. Tegelijk wordt het ook als de moeilijkste deelcomponent ervaren. En het wordt nog gekker, de ondervraagden vinden zelfs dat men er meer aandacht aan had mogen besteden. Zo definiëren ze ook het belangrijkste doel van het vak Nederlands: zonder fouten leren schrijven. Leerkrachten zijn daar natuurlijk veel minder van overtuigd. De ondervraagde personen zijn het er ook eens dat er meer belang aan gehecht mag worden.
(Nederlandse Taalunie, 2007, p. 9-87 en T’Sas, 2009, p.1-5)
3.2  BELANG VAN FUNCTIONELE SPELLING
Zoals in het voorgaande stukje werd aangetoond hechten zowel leerlingen als leerkrachten veel belang aan het correct kunnen spellen. Niettemin merken we een vreemde opkomst van een nog vreemdere tussentaalvariant: de chattaal. De context van deze taalvariant is sterk bepaald door internetomgevingen als msn en andere chatsites. Chattaal is ontzettend populair bij de jongere generatie scholieren. De variant kan duidelijk onderscheiden worden van de standaardtaal, maar ook van het dialect en de tussentaal. Dat daarbij alle spellingconventies gebroken worden kan hen weinig schelen. (Lilian Roos, 2007, Online geraadpleegd)
“Wanneer jongeren een tekst met fouten werd voorgelegd konden de meesten alle fouten er uit halen. Vonden ze de fouten zelfs soms gewoonweg dom.”(Zijlmans, 2009) Jongeren kunnen het dus wel degelijk, maar waarom valt hun naam dan zo vaak tezamen met het woord taalverloedering? Jongeren blijken namelijk veel belang te hechten aan correcte spelling, maar dan wel afhankelijk van de situatie. Wanneer je gaat solliciteren en er in een motivatiebrief of curriculum Vitae taalfouten worden gemaakt vinden jongeren dit onvergeeflijk. Ook journalistieke media zouden volgens hen geen fouten mogen maken. 
Jongeren weten heel goed dat het belangrijk is om correct Nederlands te kunnen spreken en te kunnen schrijven. Elke situatie vraagt om haar eigen taal en dat blijken jongeren zeer goed door te hebben. Ze lijken met gemak te kunnen zappen van Standaardnederlands naar tussentaal naar deels iconografische chattaal. 
 “In tegenstelling tot vorige generaties bekijken Vlaamse en Nederlandse jongeren het Nederlands vooral functioneel” (T’Sas, 2009, p.1-5) . Daarbuiten hoeft het dus niet echt voor jongeren. Ze geven dan ook zelf aan dat wanneer ze tegen volwassenen spreken dat ze een aangepaste taal gebruiken.
Jongeren zijn ook erg soepel en geven de anderen genoeg krediet. Ze vinden het ook niet belangrijk dat mensen met een andere taal als moedertaal het Nederlands niet honderd procent correct hanteren en willen gerust een en ander door de vingers zien. Wel merken we dat leerlingen uit algemene vorming strenger veroordeeld worden dan die uit het beroepsgericht onderwijs. 
(T’Sas, 2009, p.1-5) 
4.0 BESLUIT/CONCLUSIES
Ik hoop dat ik met dit paper enigszins het beeld wat heb proberen nuanceren. Men mag zich niet zomaar blindstaren op fenomenen als bijvoorbeeld taalverloedering. Als zelfs ervaren spellers fouten kunnen maken, moeten we ons niet al te veel zorgen maken als er bij ons eens een foutje blijft staan. Natuurlijk moet je tijdens het schrijven van teksten genoeg aandacht besteden aan een correcte spelling. Fouten maken is één ding, maar ze laten staan is natuurlijk veel erger. Laten we dan eerder een pleidooi voeren voor meer aandacht tijdens het schrijven dan te vloeken over de fouten achteraf. Toegegeven, Het systeem is ook niet echt gemakkelijk en vaak zijn we de juiste regels enigszins vergeten. Wanneer moet je juist het fokschaap boven halen en wanneer niet? Taalbeleidsmakers proberen het ons echter wel zo makkelijk mogelijk te maken, ook lijkt dat een paradox gezien de steeds veranderende spelling. 
De jongeren geven wel een krachtig signaal aan onze beleidsmakers. Hoewel het niet de meest populaire beslissing zou zijn is het misschien toch nodig om de praktische toepassing van het Nederlands te temperen en terug wat good old grammatica en spelling op het programma te zetten. Jongeren staan er niet voor te springen en leerkrachten nog veel minder, maar het is tenslotte wel het hoofddoel van het vak. Natuurlijk is het niet altijd even makkelijk om alles in balans te houden, want je mag ook mondelinge vaardigheden niet verwaarlozen, maar we kunnen toch proberen om een beetje de balans richting spelling terug te duwen.
We mogen ook zeker niet uit het oog verliezen dat studenten vaak leper zijn dan we van hen verwachten. Vaak weten ze heel goed wanneer ze een correcte taal of spelling moeten toepassen. Onderschat hen zeker niet want zij zullen gretig fouten uit teksten halen. Ze kunnen het dus zeker wel, maar laten vaak iets anders uitschijnen.  
