Begrensde vrijheid 
Geen concept is zo vaak beschreven en betwist als vrijheid. Vrijheid lijkt het grootste verlangen van de mens te zijn, terwijl mensen ook een sterke intrinsieke drang naar grenzen kennen. De ambiguiteit van vrijheid intrigeert ons. We willen vrijheid, maar binnen bepaalde grenzen. We verlangen exact de juiste hoeveelheid en dat is bij alles zo. Mensen streven nu eenmaal naar perfectie, iets wat nauw samenhangt met ons streven naar vrijheid en een zorgenloos bestaan. 
Onze moderne samenleving aanvaart geen tekortkomingen. Alles wat afwijkt van de norm is fout en moet nodig gecorrigeerd worden. We verlangen allemaal naar de ideale samenleving, de ideale wereld. Maar die lijkt er alleen te kunnen komen als die wereld op alle vlakken perfect is. De oudere generaties spreken tegenwoordig neerbuigend over de jongere generatie. Jongeren zijn totaal ontspoord en moeten opnieuw - al dan niet met harde hand - op het juist pad  gebracht worden. Cijfers uit een onderzoek van Pocketmarketing spreken dit echter tegen. Jongeren handelen volgens strenge normen en waarden. Ze beoordelen bepaalde ongepaste sociale gedragingen zelfs strenger dan de oudere generaties die beoordelen. Zo vinden zij o.a. geen zorg dragen voor de natuur en zwangere vrouwen die roken of drinken veel afkeurenswaardiger dan andere generaties dit vinden.
In het verleden zijn er veel fouten gemaakt. Zo was slavernij gedurende lange tijd de normaalste zaak van de wereld. Gelukkig hebben we ingezien dat niemand het recht heeft om iemand anders te onderdrukken. Iedereen heeft recht op vrijheid. Toch bleef dat 'blanke' idee van onderdrukking nog gedurende een lange tijd meespelen in onze samenleving, weliswaar onder een andere vorm. Racisme was iets waar immigranten dagdagelijks mee geconfronteerd werden. Ze werden als dieven achtervolgd in winkels, kregen de lelijkste scheldwoorden naar het hoofd geslingerd, enz. Uit de verleden tijd in de vorige zinnen zou je op het eerste zicht kunnen afleiden dat er nu van racisme geen sprake meer is. Jammer genoeg is niets minder waar. Ook vandaag de dag krijgen vele mensen jammer genoeg nog te maken met racisme. De verleden tijd staat hier voor hoop: hoop op een betere toekomst, één zonder racisme. Dat ideaal lijkt niet meer zo ver af. De jongere generaties vinden racistische uitspraken veel minder sociaal aanvaardbaar. De frisse wind die jongeren met zich meebrengen, is net wat onze samenleving nodig heeft.  We kunnen niet blijven stilstaan, want stilstaan is achteruitgaan. Hopelijk is racisme binnenkort, net als slavernij, een grote fout uit een ver verleden.
Elke generatie legt andere klemtonen als het op sociale aanvaardbaarheid aankomt. Tot nu toe bestempelde zowat elke generatie de gedachten, moraal en grenzen van de andere generaties als slecht of minderwaardig. Maar dat hoeft niet zo te zijn. Mens en samenleving ontwikkelen, dus is het logisch dat er nieuwe ideeën onstaan. Het is dus van vitaal belang dat we openstaan voor vernieuwingen. Maar met die innovaties alleen komen we er niet.  We moeten naar de geschiedenis kijken. Oudere idealen bevatten vaak concepten die ook in onze huidige samenleving nog van pas komen of zelfs noodzakelijk zijn. Bovendien kunnen jongeren leren uit de fouten van hun voorgangers. Wie de geschiedenis negeert, is immers gedoemd ze te herhalen. Het is niet omdat we vrij zijn om onze eigen normen en waarden te bepalen, dat we de oude ideeën moeten afschrijven. We kunnen heel veel van elkaar leren en zijn het onszelf en de samenleving verplicht om dat ook te doen.
Jongeren verlangen vrijheid, maar stellen toch steeds meer en strengere grenzen als het op sociaal gedrag aankomt. Het lijkt of ze hun eigen vrijheid gaan beperken, maar dat  is niet zo. Door zelf grenzen te stellen, voorkomen ze dat anderen dit voor hen doen. Vrijheid omvat vele verschillende takken. Vroeger werd voor elke tak op zich collectief bepaald in welke mate vrijheid mogelijk was. Nu nemen jongeren het heft in eigen handen. Ze begrenzen zichzelf, om zo ten volle van hun idividuele vrijheid te kunnen genieten.  Zonder grenzen zou vrijheid niet mogelijk zijn, want er zouden geen grenzen zijn om als vrij individu te overschrijden. Vrijheid is en blijft iets persoonlijk. We kunnen pas allemaal vrij zijn als we afstappen van het idee dat vrijheid een absoluut collectief concept moet zijn. We moeten iedereen zijn eigen vrijheid toekennen, binnen de rekbare grenzen die de samenleving aanbiedt. Maar pas als we afstappen van dat onhaalbare ideaal van perfectie, ligt de ware vrijheid werkelijk binnen ons bereik. 