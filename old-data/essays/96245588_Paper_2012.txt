0. Inleiding

In het artikel Geen enkele fout wordt het taalonderwijs vergeven haalt leraar Peter Meukens (2009) sterk uit naar de huidige leerplannen van het (taal)onderwijs. Daarin worden volgens hem kennis en vaardigheden als twee vijandige polen tegenover elkaar geplaatst. In de lagere school probeert men kinderen taalgevoelig te maken door de nadruk te leggen op taalvaardigheid. Expliciet grammaticaonderwijs wordt vermeden omdat dit niet “normaal functioneel” is. Hierdoor verwerven leerlingen van de lagere school nooit een basiskennis van grammatica. “Ze worden niet taalgevoelig, maar taalonzeker”, aldus Meukens (2009).

In deze paper wil ik dieper ingaan op de problemen die de auteur van het genoemde artikel aankaart. Eerst richt ik mijn blik op het zogenaamde kennisdebat. Meukens is niet de enige die zijn mening uit over de verhouding tussen kennis en vaardigheden in het (taal)onderwijs. Het eerste hoofdstuk biedt een antwoord op het wat en waarom van dit debat.
Het tweede hoofdstuk behandelt het andere punt dat Meukens zorgwekkend vindt: de taalonzekerheid bij leerlingen die veroorzaakt wordt door de aanpak van het taalonderwijs. Eerst geef ik enkele cijfers weer die aangeven hoe het gesteld is met het schrijf- en spelvermogen van leerlingen uit de basisschool. Vervolgens verklaar ik hoe het komt dat we taalfouten maken en tot slot komt de visie aan bod van een onderwijsinspecteur die vindt dat spelling meer is dan het foutloos kunnen schrijven.
 
1. Het kennisdebat

De verhouding tussen kennis en vaardigheden in het onderwijs is sinds de eeuwwisseling uitgegroeid tot een heus kennisdebat. Leraren, ouders en andere betrokkenen kunnen er uren over discussiëren, maar wat is dit kennisdebat en hoe is het ontstaan?

1.1 De eindtermen

Binnen het kennisdebat vormen de eindtermen een belangrijk punt van discussie. Meer nog, ze liggen mee aan de basis van het debat.
In de eindtermen wordt vastgelegd wat een leerling moet kennen en kunnen aan het einde van een schooljaar. De onderwijsnetten stellen de leerplannen op waarin de eindtermen worden opgenomen. Die worden op hun beurt goedgekeurd door de overheid. Op deze manier is de overheid dus verantwoordelijk voor de eindtermen.
Vroeger waren de eindtermen duidelijk. De aandacht ging voornamelijk uit naar kennis die de leerlingen uit het hoofd moesten leren. Hierin is sinds enkele jaren verandering gekomen. Naast kennis krijgen nu ook vaardigheden een plaats in de eindtermen. Het probleem, zoals voormalig minister van onderwijs Frank Vandenbroucke het stelt in een interview met Klasse (2006), is dat de eindtermen te vaag zijn over de verhouding tussen kennis en vaardigheden. Leraren zochten houvast in de zogenaamde 60/40-regel. Volgens deze regel zou 60 procent van de lessen aan vaardigheden besteed moeten worden en 40 procent aan kennis.  In de leerplannen wordt de 60/40-regel echter nergens vermeld. Het is een verzinsel dat ontstaan is om duidelijkheid te scheppen in hoe kennis en vaardigheden zich tot elkaar moeten verhouden. Door al de verwarring, hebben leraren nu geen houvast meer en weten ze niet wat van hen verwacht wordt. Sommige leraren hebben de voorbije jaren op vaardigheden gemikt, terwijl andere vasthielden aan kennisoverdracht. Dat zorgt voor onduidelijkheid en zo is de discussie ontstaan.

1.2 Een totaalpakket

In het kennisdebat heersen volgens ex-minister van onderwijs Vandenbroucke enkele misverstanden. Ten eerste wordt het begrip ‘kennis’ vaak gelijkgesteld aan memoriseren, maar het is meer dan dat. Leerlingen moeten begrijpen wat ze leren, inzicht in de leerstof verwerven, feiten met elkaar in verband kunnen brengen en ze meenemen buiten de les. 
Ten tweede worden kennis en vaardigheden als twee aparte componenten voorgesteld. Nochtans is het geen ‘of/of’-verhaal, maar een ‘en’-verhaal. Kennis en vaardigheden kunnen niet zomaar van elkaar gescheiden worden. Het één leidt tot het ander en dus hebben ze elkaar nodig (2006).
In een ander artikel uit Klasse voor Leerkrachten (2007: 8-15) kaarten Kristien Arnouts en Els Vermeire van de onderwijsinspectie dezelfde misverstanden aan. Zij worden geconfronteerd met vele klachten over verminderde kennis. Zo maken leerlingen nu veel meer dt-fouten dan vroeger en weten ze niet meer wat een meewerkend voorwerp is. Leraren pleiten voor een terugkeer naar strikt grammaticaonderwijs en geheugentraining. De klachten moeten zeker ernstig genomen worden, maar teruggrijpen naar de oude onderwijsmethode biedt volgens Arnouts en Vermeire geen oplossing voor het probleem. Onderzoek heeft namelijk bewezen dat leerlingen niet beter gaan spellen als ze meer tijd besteden aan dictees en driloefeningen, omdat ze op deze manier geen inzicht verwerven in de kennis. 
Daarnaast halen Arnouts en Vermeire ook aan dat het onderwijs mee geëvolueerd is met zijn tijd. In hun latere loopbaan zullen leerlingen onder andere moeten beschikken over sociale vaardigheden, zelfstandigheid en computerkennis. Het is de taak van het onderwijs om de leerlingen hierop voor te bereiden. Daarom moet het onderwijs een totaalpakket van kennis en vaardigheden aanbieden, zodat het kan voldoen aan de behoeften van de arbeidsmarkt en de samenleving.
Hierin springt leraar Denijs Van Killegem hen bij: leren omvat een totaalpakket. Kennis moet omgezet kunnen worden in vaardigheden en mag niet te strikt genomen worden. Een goede toets bewijst niet dat een leerling de leerstof echt beheerst. Er moet ook rekening gehouden worden met de motivatie van de leerlingen en de normen en waarden van de tijd (2007: 8-15).

2. Taalonderwijs

Het taalonderwijs moet leerlingen onderrichten in de grammatica, de spelling en de beheersing van een taal. Als leerlingen hiermee problemen hebben, is dit de fout van het taalonderwijs. Of niet?

2.1 Taalfouten in de basisschool

Elke geschreven taal heeft haar eigen regels. Om correct te schrijven, moet aan deze regels voldaan worden. De regels voor het Nederlands zijn simpel, meent Peter Meukens (2006), maar toch worden er veel fouten tegen gemaakt. 
Kinderen in de lagere jaren van de basisschool kan men niet kwalijk nemen dat ze taalfouten maken. Ze moeten de regels immers nog leren. Bij het afronden van de basisschool zouden ze deze onder de knie moeten hebben. Zo simpel blijkt het echter niet. Jannemieke van de Gein (2006: 14-17) verwijst naar een Citopeiling  van het taalniveau op de basisschool. Daaruit blijkt dat schrijven zonder fouten een zeldzaamheid is bij Nederlandse kinderen die acht jaar basisonderwijs genoten hebben. Deze fouten betreffen grammatica-, spel- en interpunctiefouten. Slechts 21% van de teksten geschreven door leerlingen aan het einde van de basisschool, waren grammaticaal helemaal goed. Het aantal teksten zonder spel- of interpunctiefouten scoorde nog slechter. Jannemieke van de Gein wijt een deel van de gemaakte fouten aan het feit dat kinderen hun werk niet nalezen. Het merendeel van de fouten echter, komt voort uit een gebrekkige kennis van de Nederlandse grammatica. Ze pleit dus voor een beter grammaticaonderwijs. Wel wijst ze erop dat foutloos Nederlands schrijven niet gemakkelijk is (2006: 14-17).

2.2 Homofone werkwoordsvormen en het morfologisch bewustzijn

Emeritus Frans Daems (2003) bekijkt taalfouten, en meer specifiek fouten bij de werkwoordspelling, op een andere manier. Taalfouten blijken niet alleen te wijten te zijn aan slecht taalonderwijs, want ondanks de logische regels en de langdurige trainingen, blijft iedereen dt-fouten maken. ‘Iedereen’ mag letterlijk genomen worden: studenten, ambtenaren, ministers, professoren, journalisten en zelfs taalkundigen. Frans Daems nuanceert het probleem van de dt-fout. De regels lijken logisch, maar vergen heel wat taalkundig inzicht, analyse- en abstractievermogen van de gebruiker. Daardoor is het niet zo verbazend dat we onszelf af en toe betrappen op een dt-fout.
Een andere storende factor die Daems aangeeft, is ons geheugen. Zodra iemand heeft leren schrijven, gebruikt deze persoon meestal geen regels meer, maar noteert hij de woorden zoals die opgeslagen zijn in zijn geheugen. Bij gelijkluidende, maar verschillend gespelde werkwoordvormen, zoals word en wordt, ook wel homofone werkwoorden genoemd, kan dit problemen opleveren. In dergelijke gevallen is de kans groot dat we kiezen voor de vorm die het meest frequent in ons geheugen voorkomt. Deze werkwijze leidt natuurlijk niet altijd naar de correcte vorm (2003).
Dominiek Sandra (2007: 183-197), een medewerker van Frans Daems, zocht verder naar een verklaring voor de onuitroeibaarheid van spelfouten tegen de werkwoorden. Ook hij botste op de problematiek van homofone werkwoordvormen. Hij wijst er in de eerste plaats op dat spellen slechts één van de vele deelprocessen is bij het schrijven. Het spellen van homofone vormen vergt meer tijd dan het spellen van woorden waarbij je de strategie ‘spel wat je hoort’ kan toepassen. Deze tijd is niet altijd voorhanden en daarom kiezen spellers vaak voor de meest frequente vorm. Naast beperkingen in de tijd spelen ook beperkingen van het werkgeheugen een rol. Homofone werkwoordvormen doen een sterker beroep op de capaciteit van het werkgeheugen dan niet-homofone werkwoordvormen. Als het werkgeheugen er niet tijdig in slaagt om het spellingprobleem op te lossen, valt men terug op het lexicaal geheugen dat gevoelig is voor de frequentie waarmee homofonen met hun mogelijke spellingvarianten voorkomen.
Hiermee verklaart Dominiek Sandra hoe het komt dat iedereen wel eens een fout maakt bij het spellen van homofone werkwoordvormen. Maar waarom hebben sommigen er veel meer moeite mee om de regels van de werkwoordspelling onder de knie te krijgen en maken ze er veel meer fouten tegen dan anderen? Uit onderzoek blijkt dat dit te maken heeft met het morfologisch bewustzijn van de speller. De Nederlandse spelling is grotendeels gebaseerd op het fonologische principe (‘schrijf wat je hoort’), maar valt onder meer voor de werkwoordspelling ook terug op het morfologisch principe (‘een morfeem wordt altijd op dezelfde wijze gespeld’). Om de correcte spelling van een werkwoordvorm te bepalen, moet de speller dus eerst een morfologische analyse maken. Dit doet hij door de juiste verbanden te leggen met andere woordvormen. Zo is het ik word omwille van worden en hij wordt omwille van hij werkt. Dit lijkt simpel, maar is het niet. De speller zou immers ook verkeerde verbanden kunnen leggen en hij word schrijven omwille van worden of is gebeurt omwille van heeft gewerkt. De speller kan met andere woorden maar komen tot de correcte spelwijze als hij de grammaticale functie van het werkwoord kan achterhalen. Hieruit blijkt dat een morfologische analyse vrij complex is en een bron vormt van spelfouten. Spellers die over een zwak morfologisch bewustzijn beschikken, zullen nog meer moeite ondervinden om de morfologische analyse tot een goed einde te brengen. 
Dominiek Sandra besluit zijn artikel met de vraag hoe het onderwijs met werkwoordsfouten moet omgaan. Tegenover een occasionele werkwoordsfout moet men volgens hem tolerant zijn, want hieraan valt iedereen wel eens ten prooi. Leerlingen die de hele tijd werkwoordsfouten maken, beschikken waarschijnlijk over een gebrekkig morfologisch bewustzijn. De leraar moet deze leerlingen bewust maken van dit probleem en hen helpen om de morfologische analyse toch onder de knie te krijgen (2007: 183-197).

2.3 Spellingbewustzijn en spellinggeweten

Onderwijsinspecteur Hans Oepkes (2006: 34-38) noemt drie factoren van het spellingonderwijs die opgenomen zouden moeten worden in de leerplannen: het foutloos leren spellen, het spellingbewustzijn en het spellinggeweten. Met spellingbewustzijn bedoelt hij het vermogen te reflecteren over de eigen spelling. De speller moet zich bewust zijn van wat hij schrijft en welke spellingregels hij zou kunnen toepassen. Spellingbewustzijn bevordert de spellingvaardigheid. Leerlingen die “spellingbewust” zijn, weten wanneer een woord niet goed gespeld is of wanneer ze moeten twijfelen over de correcte spelling. Daardoor kunnen ze beter fouten voorkomen of verbeteren. Het spellinggeweten houdt de wil om foutloos te spellen in. Deze wil moet aangeleerd worden, en volgens Oepkes best zo snel mogelijk. Leerlingen die niet foutloos willen spellen, zullen veel meer fouten blijven maken dan leerlingen die wel foutloos willen spellen. 
Van de drie factoren die Oepkes aanhaalt, staat alleen het foutloos leren spellen letterlijk in de leerplannen. Naar het spellinggeweten en spellingbewustzijn wordt tussen de regels door impliciet verwezen. Hier zou verandering in moeten komen. Oepkes benadrukt ook wel dat goed onderwijs afhankelijk is van de leraar. Het is de taak van de leraar om de drie factoren te integreren in zijn lessen en het is daarenboven zeer belangrijk dat de leraar zelf ook beschikt over een sterk ontwikkeld spellinggeweten en –bewustzijn (2006: 34-38).

3. Besluit

Het kennisdebat sleept al enkele jaren aan en het artikel van Peter Meukens (2009) bewijst dat het ook nu nog actueel is. Wie trekt uiteindelijk aan het langste eind?
Tegenstanders van het onderscheid tussen kennis en vaardigheden in het onderwijs, worden verweten kennis en vaardigheden te bekijken als twee aparte componenten, terwijl ze dat eigenlijk niet zijn. Leren omvat een totaalpakket van beide competenties. Dat is zowat de slotsom van alle aangehaalde artikels. Jannemieke van de Gein (2006: 14-17) geeft felle kritiek op het taalonderwijs, maar benadrukt ook dat schrijven een beroep doet op kennis, inzicht en vaardigheden tegelijkertijd. Bij Hans Oepkes (2006: 34-38) zien we een gelijkaardige stelling. Hij ziet schrijven zonder fouten als iets dat in de eerste plaats door kennis tot stand komt: foutloos leren spellen. Daarbij moeten echter nog competenties of vaardigheden aangeleerd worden om de spellinggevoeligheid van de leerlingen te bevorderen. 
Peter Meukens (2009) pleit voor een terugkeer naar gedegen grammaticaonderwijs. De grammatica zelf moet niet aangepast worden, omdat de regels op zich logisch zijn. Uit het onderzoek van Frans Daems (2003) en Dominiek Sandra (2007: 183-197) blijkt dat deze regels toch heel wat inzicht en analyse vragen. Daarenboven  maken mensen niet alleen taalfouten doordat ze over een gebrekkige taalkennis beschikken. Andere factoren zoals het geheugen spelen ook een rol. 
Uiteraard is de taak van het taalonderwijs zeer belangrijk. Daar zijn zowel de voor- als tegenstanders in het kennisdebat het over eens. Dat het debat dan zo lang blijft aanslepen, baart wel zorgen. Blijkbaar scheppen de eindtermen nog steeds geen duidelijkheid over de verhouding die beide polen moeten aannemen tijdens de lessen. Tijd voor huidig minister van onderwijs, Pascal Smet, om hier verandering in te brengen.
 
