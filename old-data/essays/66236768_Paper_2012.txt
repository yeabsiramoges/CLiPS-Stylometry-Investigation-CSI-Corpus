2 INLEIDING
Liefdesgedichten zijn van alle tijden. Altijd en overal, tot op de dag van vandaag, werd de liefde bedreven en beschreven. Ze is een tijdloos onderwerp vanwege de hevige gevoelens die ze bij minnaars weet op te wekken. De verlangens mogen dan wel universeel zijn, de vormkenmerken die in liefdesgedichten worden gebruikt, verschillen door de eeuwen heen en zijn steeds afhankelijk van plaats en tijd.
Zo presenteerde de poëzie in de middeleeuwen een algemeen idee, los van de gedachten van de schrijver. De neergeschreven gevoelens moesten die van iedereen kunnen zijn. Hierdoor kreeg je een onpersoonlijk beeld van de liefde. In de renaissance veranderde de idee dat je poëzie enkel moest schrijven in een algemene context waar iedereen zich aan konden spiegelen. De schrijvers hadden nog steeds een voorbeeldfunctie en schreven om het publiek zich met de gedichten te laten identificeren. Zo zijn de vele emblemata die in de 17de eeuw werden uitgegeven een mooi voorbeeld van pedagogische liefdesversjes. Men ging echter veel individueler schrijven, gebaseerd op persoonlijke belevenissen. Pieter Cornelis Hooft was hierin een grootmeester en staat onder andere bekend voor zijn sonnetten aan specifieke geliefden, hoewel deze dames nooit bij naam genoemd werden. Hij sprak ze aan met Galathea, Amaryl of noemde hen naar een andere buitengewone vrouw uit de oudheid. Deze literaire koosnaampjes – vaak gebruikt om de eer van de dames te beschermen – waren in de 17de eeuw populair. De gevoelens die uit de gedichten opstijgen, zijn duidelijk aan hem eigen en allesbehalve afstandelijk. Het verwerken van eigen ervaringen in literatuur was iets nieuws en kende bij heel wat schrijvers van de 17de eeuw navolging.
Een van de dichters die in zijn poëzie heel openhartig over de liefde verhaalt, is Matthijs Van der Merwede. Zijn debuut, ‘Uyt-heemsen oorlog, ofte Roomse minnetriomfen’, schreef hij in 1651 tijdens zijn verblijf in Rome. De dichter had zijn toevlucht genomen tot Italië en haar schoonheden nadat hij werd afgewezen door het Nederlandse meisje Amarillis. De gedichten in Mintriomfen in Rome zijn gebaseerd op eigen beleving. Dit wordt ‘op de titelpagina gespecificeerd als ‘voor-gevallen en beschreven in ’t jaar 1647. 48. 49. en 50’, en [ervaringen] waarvan hij de autobiografische authenticiteit benadrukte in de soms uitvoerige Italiaanse opschriften boven de gedichten.’ (Porteman, 2008, 619) Heel wat gedichten zijn gewijd aan zijn smart om en verlangen naar Amarillis. Het is echter niet voor deze amoureuze liefdespoëzie dat zijn werk voornamelijk bekend staat. De libertijnse houding van de schrijver maakt de dichtbundel zo berucht. Van der Merwede beschrijft zijn vele seksuele overwinningen heel realistisch en vaak expliciet. In de volgende paragrafen zal ik Mintriomfen in Rome bespreken aan de hand van drie literaire renaissancetradities. Alle drie de tradities maken deel uit van de meer ongedwongen vertelstijl dan in de middeleeuwen en worden gekenmerkt door het gevoel en verlangen.
-3 -
3	HET SPONTANE MINNEDICHT
Het spontane minnedicht was een zeer dankbare vorm in de Nederlandse literatuur van de Gouden Eeuw. Men hanteerde hiervoor vaak het sonnet of andere specifieke versvormen en rijmschema’s. Naar onze hedendaagse normen, zijn deze verzen en vormen niet altijd te rijmen met het idee van spontane gedichten. Onder het adjectief ‘spontaan’ verstaan wij vandaag eerder impulsief, niet beredeneerd. Dat de gedichten vaak in een bepaald vormschema werden geschreven, zorgt in onze ogen dan ook voor een gekunsteld voorkomen. In de 17deeeuwse literatuur was er echter nog een concreet onderscheid tussen het spontane en het gekunstelde minnedicht. Johan Vorrinck ziet het onderscheid als volgt:
“Waar is de grens tusschen het spontane en het gekunstelde minnedicht? Moet men elk gedicht, waar de beide gelieven als herder en herderin, als visscher en visschersmeisje, als faun en nimf, als god en godin zelfs, optreden, bij de laatste rangschikken? [...]. Neen, veeleer ligt de grens daar, waar de dichter begint gemaniereerd te wezen, waar hij zijn onderwerp gaat uitputten, waar hij dit dus met opzet gaat herhalen. De vorm kan dan nòg zoo geestig, nòg zoo afwisselend zijn; wanneer het niet anders is dan een speelsch) geklinkklank om éenzelfde idee, een schitterend gefladder om éenzelfde bloem, het is en blijft gekunsteld.” (Vorrinck, 1919, 107)
Nu was de verwerking van eigen ondervinding en gevoelens één ding. Van der Merwede ging daar nog een stap verder in. Veelvoorkomend in het zuiden van Europa, ongezien in de Lage Landen. Italië kende grootmeesters in de erotische literatuur als Poggio, Arentino en Boccaccio. Deze laatste met Petrarca en andere Italiaanse minnedichters waren Van der Merwedes voorbeelden ‘in de beeldspraak der vleselijke lusten’ (van Dalen, 1900, 107) Het is dan ook niet verwonderlijk dat Van der Merwede Mintriomfen schreef in Italië, waar de cultuur tegenover seksualiteit veel opener was dan in de Lage Landen. In Nederland werd zijn poëzie veroordeeld en verbrand vanwege de expliciete beelden. Verder stond er, naar overlevering het wil, een boete van 25 frank op het verkopen van de Mintriomfen. (van Dalen, 1900, 98) Opmerkelijk is dat op korte tijd de dichtbundel toch driemaal werd herdrukt.1 Was de Nederlandse bevolking nog niet klaar voor deze openhartige bekentenissen over seksuele overwinningen? Dit was inderdaad het geval volgens J.L. van Dalen die in zijn publicatie over Van der Merwede in het tijdschrift Oud Holland zegt: “Had hij [Van der Merwede] nu de verzen van zijn Italiaansch verblijf maar vóór zich gehouden, dan zou hem niets te laste gelegd zijn, maar hij was openhartig en wou zich misschien wel gaarne gedrukt zien. Hij voelde zeer goed, dat zijn uitgave gewaagd was, en hield zich overtuigd, dat hij het toch de wereld niet te pas kon maken, al praatte hij noch „so lang". Maar de bom sprong verkeerd, en VAN DE MERWEDE was voor immer geschandvlekt,”
1 Het jaartal, de plaats en het formaat van de verschillende uitgaves: 1651 ’s Gravenhage 4°, 1654 Amsterdam 8°, 1657 ’s Gravenhage 4°, 1676 4°
-4 -
(van Dalen, 1900, 97) Ondanks de vele hevige en negatieve reacties die Van der Merwede op zijn dichtbundel kreeg, sprak niet iedereen in de Lage Landen kwaad over hem. Zo waren de Haagse uitgever Isaac Burchoorn en de dichter Reyer Anslo vol lof over Mintriomfen. In de volgende verzen laat Anslo de Tiber tot ‘Venus’ zoon’ over Van der Merwede zeggen:
“Mijn oever wordt betreden, O groote Min, van zulk een groote Geest, Als ooit voorheen te Romen is geweest. Ey zet in vier en vlam zijn jonge leden. De Min is voort in M... ingevaren: Zoodat hij heel geblaakt van 't minne- vier Zijn brandt beschreef en zengden schier 't papier. Zoo was die kracht gekropen door zijn âren” (van Dale, 1900, 97-98)
En ten slotte zegt hij tot auteur zelf:
“Maer gij, o Geest, ey stuur uw Roomsche Dichten In Nederduytsch, naer 't lieve Vaderlandt, En zet daer door heel Neer landt in de brandt Dan zult gij zien wat dat uw pen kan stichten.” (van Dale, 1900, 98)
Matthijs van der Merwede volgde dus de raad van zijn vriend op, maar hoewel op het titelblad slechts de initialen van zijn naam waren gedrukt, hoewel de bovenschriften van de verzen meestal in het Italiaans waren geschreven, de brand werd in Nederland niet ontstoken. Daarentegen stak een storm op van verontwaardiging over een dergelijke zedeloosheid. Van der Merwede woonde toen in Den Haag, maar vanwege de vele onaangenaamheden verliet hij die stad. (van Dalen, 1900, 98)
Opvallend in Mintriomfen, is het gebruik van de termen ‘min’ en ‘liefde’. In haast het hele geschrift wordt gesproken over ‘Min’ en nooit over ‘Liefde’. Dit is echter niet zo eigenaardig wanneer we weten dat er in de 17de eeuw een onderscheid tussen de twee termen werd gemaakt qua betekenis. ‘Min’ gebruikte men voor de zinnelijkheid en de seksuele omgang, terwijl ‘liefde’ stond voor de geestelijke genegenheid. Van der Merwede spreekt in zijn gedichten voortdurend over zijn veroveringen en begeestering. Het is vanzelfsprekend dat hij hiervoor het woord ‘min’ gebruikt. Er zijn echter een aanzienlijk aantal gedichten gewijd aan Amarillis, de Nederlandse vrouw die zijn liefde afwees. Misschien golden er rond 1650 reeds andere criteria voor het gebruik van ‘Liefde’ en ‘Min’ dan bij het begin van de amoureuze poëzie in de Nederlanden. Toch het is opmerkelijk dat in deze gedichten de term ‘Liefde’ nergens te bespeuren is. In Mintriomfen speelt ‘Min’ de grote rol.
-5 -
Bijvoorbeeld in het gedicht La grand' inquietudine chio haveva la notte per l'amor d'Amarilli,scritta anco la notte, havendo sempre una lucerna appicciata nella mia stanzia:
“Ik swijg, ik sugt, ik dut, ik rijs, ik neder, Ik rek, ik geeu, ik keer my heen en weder, 'kBespie, 'kbesie, 'kbelet, 'kbeset, 'kbeknil, 'kbewil mijn min, mijn sin, mijn hert, mijn smert, mijn Amaril.”
(Van der Merwede, 1651, 90)
Een mogelijke verklaring voor het veelvuldige gebruik van ‘Min’ is een paradigmatische verschuiving in de 17de eeuw van de normen rond de toepassing van de termen ‘min’ en ‘liefde. Deze idee is niet zo gek als we uitgaan van zijn libertijnse opvatting die zegt dat de ‘min’ iets zeer natuurlijks is en inherent bij het leven en de liefde hoort. Om deze hypothese kracht bij te zetten, kunnen we kijken naar het taalgebruik van de auteur buiten Mintriomfen. In een brief aan Nicolaas Heinsius schrijft Van der Merwede, tijdens een periode van ziekte, vol genegenheid over een zekere Cavaglier dal Pozzo of van Putten, die de auteur bijstond in zijn genezingsproces:
“Gelijk een Vader met mijn swaren ramp bekommert, Heeft mijne vremde quael met sijne min belommert, Die mij met weldaeds schult oneyndelijk bevracht, De wjjste meesters-konst heeft voor mijn bed gebracht.” (Van Dale, 1900, 101)
Het zou echter evengoed kunnen dat Van der Merwedes intenties, zelfs tegenover Amarillis, niet echt eerbaar waren. Dit kunnen we afleiden uit de vele voorbeelden die Mintriomfen aanreikt en waarvan het bovenstaande citaat uit La grand' inquietudine chio haveva la notte per l'amor d'Amarilli ... een mooi voorbeeld is.
4	EROTISCH REALISME
Door de eeuwen heen, werd ‘Mintriomfen in Rome’ vaak afgedaan als pornografie. Dit moet echter genuanceerd worden. Het werk bevat weliswaar pornografische elementen, maar is in essentie een voorbeeld van erotisch realisme. Het onderscheid tussen de termen pornografie en erotisch realisme worden door E. & P. Kronhausen in ‘Wat is pornografie’ omschreven. Volgens de auteurs is het voornaamste doel van pornografie wellustige weerklank te stimuleren in de lezer. Niets meer, niets minder. Bij erotisch realisme is de essentie echter een waarachtige beschrijving te geven van de elementaire werkelijkheden van het leven, volgens de ervaring van het individu. ‘Als de schrijver daarenboven door het onderwerp der seksualiteit realistische te behandelen, er in slaagt zijn lezer te roeren dan is dat ook erotisch realisme, en het is een axioma dat de lezer erotisch behóórt te reageren
-6 -
op zulk schrijven, precies zoals de gevoelige lezer zal reageren op een droevig tafereel.’ (Kronhausen, 1966, 19-20)
Van der Merwede schrijft niet om geilheid op te wekken. Zijn gedichten zijn een persoonlijk verslag waarin hij zijn veroveringen en gevoelens beschrijft. De oprechtheid waar Mintriomfen van getuigt, maakt het werk nog niet pornografisch. Het volgende fragment is een representatief voorbeeld van hoe dit precies tot uiting wordt gebracht:
“Ik preng haer in myn erm, sy wringt haer om myn dgy sy mompelt, en ik hijg, sy worstelt, en ik stry, sy drukt mijn mond, en ik haer dweege leden, sy voeld haer hert, en 'tmyn te samen smeden,
terwijl den herden bout daer al ons werk op speeld, den heelen eygendom van hare krachten steeld, 'tgesicht verschiet, de leden syn aen 'tsitt'ren, de spraek verhuyst, en al de sinnen schitt'ren,
daer valt den heeten daeu, daer gaen ons krachten heen, daer storten wy te saem, daer vloeyen wy in een.” (Van der Merwede, 1651, 30)
In zijn gedichten schrijft Van der Merwede meermaals over de ontmaagding van jonge meisjes. Deze getuigenissen komen echter niet voort uit een obscene geest. Eerst en vooral was de prostitutie van jonge meisjes in het 17deeeuwse Italië zeer gangbaar. Daarnaast verantwoordt de auteur zijn acties. Hij zou zijn ‘kleuters’ (zo noemt hij de ontluikende jongedames) immers ontdoen van hysterie of baarmoederziekte, een last die algemeen bekend was in het gedachtegoed van zijn tijd. Deze hysterie zou voortkomen uit het opstijgen van de baarmoeder. Meisjes in de puberteit, bij wie de liefde voor het eerst opvlamt in hun leden, zouden hier zeer vatbaar voor zijn. Door gemeenschap met de jonge vrouwen te hebben, zou Van der Merwede hen dan ook helpen bij het onderdrukken van deze ziekte.
Over seksualiteit heeft de schrijver een zeer libertijnse opvatting die hij als volgt beschrijft: ‘De natuur drijft ons toch met kracht tot het werk van de min en de hele wereld is erop gericht man en vrouw samen te brengen. Toch noemt de overgrote meerderheid dat oneerbaar. Waarom oneerbaar en gênant, terwijl het toch natuurlijk is?’ (Van der Merwede, 2008, 19) Deze idee haalde Van der Merwede bij de Franse rationele filosoof Pierre Charron. In het geschrift de la Sagesse ontwikkelt de geleerde een ethische visie waarbij hij ideeën van Michel de Montaigne verder uitwerkt. Verder had Van der Merwede ‘diverse Europese voorgangers, zoals Aretino, wiens Ragionamenti (1534-1536) het Italiaanse prototype was van het pornografische proza dat vanaf de jaren zeventig in Nederland op de markt zou komen.’ (Porteman, 2004, 621) Het korte gedicht, A gattovechiosorcetenerella, come si dice à Roma, uit Mintriomfen is eveneens doorweven van deze opvatting dat vrijen een natuurlijk gegeven
-7 -
is. Hier is het begrip ‘gegeven’ zelfs letterlijk op te vatten als een wet door God verstrekt: ‘Als ik mijn Kleuter-min wil slot en rede geven, seg ik den Schepper heeft ons vlees die wet gegeven, en dat mijn dertel vyer bejaerde min vervloekt, gelijk een oude kat een tenger muysje soekt.’ (Van der Merwede, 1651, 48-49) Wat Van der Merwede verkondigt in zijn werk, zijn dus uitingen van zijn levensvisie. Dit gegeven is volgens E. & P. Kronhausen ook een typisch element van erotisch realisme. Zo schrijven zij: ‘Wat erotisch realisme betreft, hopen de schrijvers door het gegeven materiaal aan te tonen, dat het wijst op een levensopvatting die in wezen gezond is en dat het zelfs therapeutisch kan werken. De ontkenning van ’s mensen fundamentele lichamelijkheid kan slechts leiden tot misvormingen van de voorstelling van het lichaam, die aantoonbaar verantwoordelijk zijn voor de geestesgesteldheid van depersonalisatie en irrealiteit, kenmerkend voor ernstige emotionele stoornissen.’ (Kronhausen, 1966, 25)
5 PORNOGRAFIE
In de voorgaande paragraaf toonde ik aan dat Mintriomfen eerder in de traditie staat van het erotisch realisme dan de pornografie. Desalniettemin bevat het werk pornografische motieven, waarvan er hier enkele worden toegelicht.
Het motief van de ontmaagding verantwoordt de auteur vanuit een genezingsproces. Dit komt opvallend veel terug in zijn geschriften. In pornografische literatuur zijn de jongedames steeds zeer gewillig. Ze hebben geen enkel bezwaar tegen de defloratie en verlangen er vaak zelf naar. Een motief dat hierop betrekking heeft, is dat van de toegeeflijke ouderfiguur. Deze personages zien niet enkel de seksuele bedrijvigheid van de dochters door de vingers. Ze verleiden en leiden hen vaak ook in tot de praktijk. Onderstaand citaat is hier een voorbeeld van. In dit fragment komt de moeder van Anneke, een van zijn ‘kleuters’, vragen of ze nog eens in het gezelschap mag verkeren van de auteur: ‘Sietof de Goden op mijn onrust letten, soo ik my wil voor Bronkhorst neer gaensetten, om mijn bedrukt gesicht te geven d'eerste hand, komt Anneken hier weer op mijn verlate strand; en send haer Moeder om de pas te maken om 'twoeste veld noch eens te mogen naken.’ (Van der Merwede, 1651, 82) Volgens E. & P. Kronhausen zijn deze toegeeflijke ouderfiguren essentieel in de pornografische literatuur. ‘Hun voornaamste functie is de lezer (en vermoedelijk de schrijver evenzeer) te bevrijden van schuld tegenover datgene wat hij boven zich gesteld acht. Want indien de ouderfiguur, die in psycho- analytische [sic] termen staat voor het geweten, zelf een schurk is, zijn schuldreacties, wroeging en zelfbeschuldiging niet meer nodig.’ (Kronhausen, 1966, 240) Dat deze ouderfiguren vaak ‘schurken’ zijn, valt ook af te leiden uit het taalgebruik van Van der Merwede, die voor de koppelaarster vaak het woord ‘Hex’ gebruikt.
Overige motieven zijn het grote libido van de man, dat onuitputbaar is, en de rijke metaforen die de auteur uit zijn mouw schudt voor het mannelijke geslachtsdeel. Een kleurrijk voorbeeld hiervan is het
-8 -
volgende fragment, waarin Van der Merwede zijn verovering letterlijk alle hoeken van de kamer laat zien:
“Ik schort haer in mijn bouten, En ga mijn min tot swaerder last verstouten, Als immer Samson droeg, en wandel met het Dier Geseten in mijn hand, gevest op mijn rappier. Een stap een steek, ah! aengenaem vervoeren Van mijne bruyd uyt 'tspiën van de Boeren; Als 'twerk is op sijn best klamp ik haer aen de wand; Als d'alder besten buyt van't oude Romer-land. 'kLach met de Juffers die met sang' en danssen Den boogard-god hier oyt gongen bekranssen, En na ik't werk besie van desen stouten sprong, Sweer ik, dat aen Priaep noyt schoonder krans en hong.” (Van der Merwede, 1651, 33)
Ondanks dat Mintriomfen eigenlijk meer aansluit bij de traditie van het erotisch realisme, is het dus niet zo vreemd dat critici door de eeuwen heen het werk als pornografie hebben afgedaan. De redenen voor die onderverdeling zijn waarschijnlijk echter niet enkel de pornografische motieven die in Van der Merwedes werk te vinden zijn. Een factor, die niet onderschat mag worden, zou evengoed het affront bij de lezers kunnen zijn. In de 17de eeuw was er heel wat commotie over Mintriomfen onder de Nederlandse bevolking. Het gevoel van misnoegen zette zich echter door in de loop van de geschiedenis. Als we een bron van 1900 bekijken over het werk van Van der Merwede, valt de volgende opmerking op: “Maar geen dier erotische gedichten zou ik in zijn geheel onder het oog der lezers brengen; daarin had Scheltema volkomen gelijk. Wie er begeerig naar mocht zijn, zoeke den bundel zelf.” (van Dale, 1900, 108) Verder is de conclusie die van Dale over de dichter maakt uiterst merkwaardig als we bedenken dat hij zonet over een tiental bladzijden zijn appreciatie voor de renaissancedichter heeft laten uitschijnen:
“Wat de dichterlijke waarde, zuiverheid van taal, klankrijkdom en bouw zijner verzen betreft, mag men Merwede van Clootwïjck in de rij onzer minnedichters plaatsen, maar zijn bundel is voorshands nog niet geschikt, om onder ieders oog te komen. Gelukkig is hij, al heeft hij vier drukken beleefd (1651 's Gravenhage 4° ; 1654 Amsterdam 8°, 1657 's Gravenhage 4° , en 1676 4° ) zeer zeldzaam geworden.” (van Dale, 1900, 111)
Vandaag nemen we minder aanstoot aan de erotische poëzie van Van der Merwede. Toch zijn er tot op heden nog mensen die Mintriomfen als lasterlijk zouden beschouwen. Deze ontzetting, onafhankelijk
-9 -
van het tijdskader en ontstaan omdat men dit soort literatuur niet gewoon is, is echter geen geldige reden om Mintriomfen onder pornografie te classificeren.
6 CONCLUSIE
‘Uyt-heemsen oorlog, ofte Roomse minnetriomfen’ is een ongedwongen dichtbundel, waarin Van der Merwede ongegeneerd verhaalt over zijn veroveringen. De schrijver meent dat seksualiteit iets natuurlijks is en dat men de liefde ten volle moet beleven en bedrijven, in plaats van ze dood te zwijgen. Vanuit deze grondgedachte, schrikt hij niet terug zijn eigen ervaringen te verwerken in zijn poëzie. Dit ligt geheel in de lijn van het spontane minnedicht. Van der Merwede drijft de vrijheid van liefdesuiting echter verder door. Hierdoor kunnen we zijn werk nog beter plaatsen in de traditie van het erotisch realisme, die voornamelijk in het zuiden van Europa bloeide met bekende werken als de Decamerone of de dagboeken van Casanova.