Bewust kijken voorbij alle dingen die ons in de weg staan.

We horen vaak dat we ons geluk zelf in de hand hebben, en dat is ergens zeker zo. Vooral de manier waarop we in het leven staan en naar dingen kijken heeft een grote invloed op ons geluk. Maar wat is geluk precies? Hoe bereiken we het? En is het dan werkelijk slechts een keuze? Want als het zo eenvoudig was, zouden we dan niet allemaal voor geluk kiezen?
	Op de vraag wat geluk precies is, valt moeilijk een universeel antwoord te formuleren. Het is een vraag die al eeuwenlang door geschiedenis van de mensheid woekert. Verschillende filosofieën, kunststromingen, theorieën en denkbeelden zijn eruit ontstaan. Algemeen zouden we kunnen stellen dat geluk de afwezigheid van ongeluk is, maar geluk zo negatief uitdrukken is jammer, want negatief is het net niet, integendeel. Geluk is een staat van rust en ruimte. Het is tevredenheid, geduld en aanvaardig. Met andere woorden, is geluk een samenkomst van elementen die de mens als positief ervaart, zoals liefde, vriendschap, vrede en genot.
	In een boekje over Mindfulness las ik onlangs dat de eerste stap naar geluk "bewustzijn" is. Als we ons niet bewust zijn van (vanzelfsprekende of kleine) dingen, zoals ons lichaam en onze ademhaling, dan kunnen we geluk ook niet bewust ervaren als het ons overkomt. De auteur van de tekst schreef dat wanneer we kiespijn hebben, we goed kunnen voelen hoe heerlijk het is om zonder kiespijn te leven, maar dat we ons daar op gewone dagen - als we geen kiespijn hebben - niet meer bewust van zijn. Een eerste eenvoudige stap naar geluk is daarom volgens hem bewustzijn. In de eerste plaats door te stoppen en te ademen.
	Stoppen, ademhalen en tot jezelf komen klinkt eenvoudig, maar het is niet vanzelfsprekend. Vooral niet in een wereld van drukte, druk en haast. Veel mensen menen dan ook dat ze minder gelukkig zijn doordat er zo veel druk van buitenaf op hen staat. Factoren zoals werk, studies, familiale en huishoudelijke verplichtingen veroorzaken stress, en stress is het laatste wat ons helpt bij het vinden van innerlijke rust.
	Toch vinden we die drukkende uiterlijke factoren belangrijk, zo blijkt, want zeker in het westerse wereldbeeld is geluk in de eerste plaats toch een gevolg van succes.  Denk maar aan de eerste vragen die we bij een ontmoeting stellen: "Hoe gaat het op school of op het werk?" En wanneer  we een nieuw lief aan de haak slaan, wordt vaak meteen naar zijn of haar sociale status of diploma gevraagd. Dat zulke factoren voor ons zo belangrijk zijn,  zit ingebakken in onze cultuur en opvoeding.
	Onze opvoeding kan heel bepalend zijn voor ons geluk. Het milieu waarin we opgroeien vormt niet alleen ons denkbeeld, onze gewoonten of onze kijk op de dingen. Het resultaat van onze opvoeding is ook de feitelijke bagage waarmee we in het leven aan de slag moeten. In onze kinder- en puberjaren zijn we gevoelige sponsjes en slorpen we enorm veel uit onze omgeving op. De manier waarop onze ouders met geluk en ongeluk omgaan wordt meestal - of we dit nu willen of niet - ook de manier waarop we er zelf mee zullen omgaan. Grotendeels heeft dat met opvoeding te maken, maar ook genetische factoren spelen hierin een rol.
	Er wordt beweerd dat ons geluk - of in deze context misschien beter ongeluk - ook afhankelijk is van onze genen. Al dan niet gevoelig zijn voor depressieve, neurotische of psychotische neigingen zou dus genetisch bepaald zijn. Dat is niet ongeloofwaardig, want onze genen bepalen ook een groot deel van onze identiteit en ons temperament.
	Opvoeding en genen zijn al twee zaken die een invloed hebben op ons geluk en die we niet in de hand hebben. En vanzelfsprekend zijn er, niet minder belangrijk, ook nog de dingen die ons simpelweg overkomen. Er kunnen duizend( grote en kleine) dingen ons geluk in de weg staan. Een huis dat afbrandt, ons kind dat sterft, een ongeluk krijgen waarbij we ledematen of hersencapaciteit verliezen, kanker krijgen, drie uur in de file staan en zo een belangrijke meeting missen, elf herexamens hebben, bestolen worden op vakantie, ontdekken dat onze partner ons al jaren bedriegd,... Dit zijn - bijna allemaal - dingen die we niet in de hand hebben, dingen die ons (onverwacht) overkomen.
	Wat bedoelen mensen dan precies wanneer ze zeggen dat je je geluk zelf in de hand hebt? Niet dat je kiest voor een ander gezin, een andere opvoeding, andere toevalligheden, ander verlies,... Hoe graag sommigen deze dingen ook zouden kiezen, hier hebben we die keuze niet. Wat we wel te kiezen hebben is hoe we ernaar kijken. Waar we het een plaats geven, of we het laten bestaan. We kunnen in de file staan en denken: "Dat is interessant, ik sta in de file, wat zouden al die anderen in hun auto aan het doen zijn?" Eerder dan te denken dat de wereld en de hele stad zich georganiseerd hebben speciaal om jou, nu je in die meeting moet zijn, te komen vastrijden.
	Geluk is in de eerste plaats bewustzijn. Bewust zijn van onze nietigheid, en tegelijk voelen te bestaan. Durven te bestaan. Durven kijken naar alle dingen die we niet in de hand hebben maar ons ongelukkigzijn tegenlijk niet gemakshalve op die dingen afschuiven. Het is niet ongezond om je nu en dan boos, onmachtig, droevig, egocentrisch, dwaas of verloren te voelen. Die dingen bewust voelen en meemaken kunnen zelfs een deel uitmaken van gelukkig zijn. Je krijgt steeds de kans om je te herpakken en het leven met nieuwe moed in de ogen kijken - bewust in de ogen kijken.