Reclameboodschappen verknallen ons kijkplezier (niet?).


Stel: je zit rustig in je zetel terwijl je naar een film op televisie kijkt. De grote ontknoping nadert en de spanning stijgt. Plots wordt de held dodelijk geraakt. Zijn geliefde ziet hoe hij neervalt en rent in paniek naar hem toe. Bloedend ligt hij in haar armen en net wanneer hij met een laatste krachtinspanning iets wil zeggen, komt er een vrouw in beeld. Zij vertelt ons breed glimlachend, dat een wonderbaarlijk waspoeder haar leven heeft veranderd en dat we het zeker ook moeten proberen. Als sfeerverpester kan dit wel tellen. 

Reclame is alomtegenwoordig en verschillende onderzoeken hebben de effectiviteit al bewezen. Een product dat meer in beeld komt is bekender en wordt dan ook meer verkocht. De reclamebusiness is er een waar je grof geld kan verdienen en die zich door de jaren heen enorm ontwikkeld heeft. Er zijn geweldig veel methoden om de mensen tot kopen aan te zetten, wat resulteert in een grote variatie aan reclamespotjes, vooral op televisie. 

Bovenstaand voorbeeld is de typische reclamespot waarbij je spontaan de televisie wil uitschakelen. Toch kunnen we ons de vraag stellen of de spotjes wel altijd zo vervelend zijn? Ze zijn niet allemaal even ergerlijk als degenen waarin waspoeder verheerlijkt wordt door huisvrouwen. Reclamemakers proberen ons te doen kopen via humor, verrassing en spel. U hoeft maar terug te denken aan de 'no koffiekoeken for you'-hype en u ziet dat reclame ons soms meer amuseert dan het televisieprogramma waar we naar kijken. Goede reclame is zelfs een gespreksonderwerp onder vrienden en collega's (en vervelende reclame natuurlijk ook). Niet alleen de kwaliteit van de reclame, maar ook variatie is belangrijk. Wekenlang naar hetzelfde verhaaltje kijken, dat wordt iedereen moe. Reclamemakers weten dit en men speelt meer en meer in op de eisen van de kijker. Er zijn zelfs prijzen te winnen met het insturen van een eigen idee of ontwerp, zodat reclame meer ingeburgerd geraakt als een vorm van entertainment. 

Er moet dus een andere reden zijn voor onze ergernis. We weten al dat het niet de inhoud van reclame is die ons kijkplezier verpest, ook al zijn er uiteraard minder inventieve reclamespots. Het is eerder de timing, die ervoor zorgt dat we reclame liever zien verdwijnen. Hierover is heel wat te zeggen, aangezien het reclamebeleid van de openbare omroepen sterk verschilt van dat van de commerciële omroepen. Zenders als 'één' en 'Canvas' plaatsen hun reclameblokken tussen de programma's terwijl commerciële zenders als '2BE' en 'VT4'  de programma's op gepaste tijden onderbreken met een reclame-intermezzo. De verschillende methoden kunnen verklaard worden door het verschil in inkomsten van de twee omroepen. De commerciële zenders halen hun inkomsten vooral uit de uitzending van reclame, terwijl de openbare zenders subsidies van de overheid verkrijgen. Het is dus begrijpelijk dat de commerciële zenders meer reclame moeten uitzenden. Toch zouden ze moeten  incalculeren dat ze kijkers verliezen door hun reclamebeleid. Veel mensen weigeren om naar deze zenders te kijken, omdat ze zich zo enorm storen aan de reclameonderbrekingen. Er zijn zelfs facebookgroepen die voor een nieuw reclamebeleid pleiten. Dit bewijst dat het toch een actueel probleem is dat discussie oproept. Een oplossing zou zijn om de reclameblokken minder tijdens de programma's te plaatsen en dit dan te compenseren door langere intermezzo's tussen de programma's. Helaas zijn de reclamebureau's niet zo enthousiast, omdat zij denken dat er dan minder naar reclame gekeken wordt.

Dat argument kan weerlegd worden door één van de eigenschappen van de digitale televisie. Digitale televisie is een dure aankoop en heeft daarom wel een aantal voordelen nodig om mensen aan te zetten tot kopen. De grote aantrekkingskracht ligt niet in zaken als televisieprogramma's op voorhand kunnen bekijken, oude televisieseries kunnen opvragen,etc..., maar in het feit dat je de reclame kunt doorspoelen. Dit wordt zelfs tijdens de reclameonderbrekingen die iedereen kan zien gepromoot. Reclame wordt ook nu al minder bekeken door een aantal mensen, want er is waarschijnlijk niemand die voor zijn plezier naar de onderbreking kijkt. Een ommezwaai in het reclamebeleid kan dan ook meer voordelen dan nadelen geven. Men kan kijkers winnen en er zal uiteindelijk nog steeds evenveel naar reclame gekeken worden.  

Na deze redenering lijkt het wel alsof de openbare zenders geweldig in het voordeel zijn, aangezien ze niet zo afhankelijk zijn van de financiering van reclamebureau's. Toch is dit niet het geval, aangezien zij voor de  subsidies van de overheid ook diensten moeten leveren. Zij kunnen minder reclame uitzenden, maar zijn wel beperkter in de keuze van hun aanbod. Commerciële zenders kunnen programma's uitzenden, waarvan ze weten dat ze populair zijn bij de grote massa. De openbare omroep daarentegen, moet variëren in zijn aanbod, omdat deze zenders bedoeld zijn om alle lagen van de bevolking aan te spreken. Ook de minderheidsgroepen moeten dus iets naar hun keuze kunnen vinden. Dit zorgt ervoor dat de openbare omroep vaak veel kijkers moeten afgeven aan de commerciële omroep, omdat cultuur en politiek nu eenmaal onderwerpen zijn die minder kijkers lokken.

Als laatste argument kunnen we nog zeggen dat de intermezzo's tijdens programma's niet eens zo slecht zijn. Je kan snel even een toiletstop maken, er kunnen hapjes en drankjes gehaald worden of je kan tussendoor even de wasmachine aanzetten. De kijker kan dus comfortabeler televisiekijken, zolang de onderbrekingen beperkt blijven. 

We kunnen concluderen dat er dus eigenlijk meer over de timing van reclame gepraat zou moeten worden, dan over de inhoud. Door het beleid te herzien kan de kijker meer genieten van zijn avondje televisie en kunnen de televisiezenders en reclamebureau's tegelijkertijd genieten van een hoger rendement. Hoe het ook uitdraait, één ding staat vast en dat is dat reclame niet zal verdwijnen. Het is iets waar we allemaal vertrouwd mee zijn en dat niet meer weg te denken is uit onze tijd.