eclameboodschappen verknallen ons kijkplezier (niet?)

Vrijdagavond, VT4: Bruce Willis staat op het punt de wereld te redden. Het enige wat hij hiervoor moet doen is springen op niets minder dat een opstijgende helicopter. We zitten op het puntje van onze stoel en met ingespannen adem kijken we toe. Bruce neemt een aanloop, springt in slow motion... Maar wat krijgen we nu? De verwachte beelden van een al dan niet goede afloop krijgen we niet te zien, maar wél een schaarsgeklede dame onder water. We weten niet hoe ze heet of waar ze vandaan komt; we weten wel dat ze van zwemmen houdt en dat ze de brenger van een minstens vijf minuten lange onderbreking is. Weg sfeer en spanning: tijd voor reclame!

We zijn allemaal bekend met dit scenario en de frustraties dat het met zich meebrengt. Tegenwoordig worden op de commerciële omroepen televisieprogramma's een tot twee keer onderbroken voor reclame; films zelfs drie tot vier keer. Minstens vijf minuten worden we verplicht te wachten op het vervolg van onze serie of film. Ideaal om even naar het toilet te gaan of om de chipskom bij te vullen, maar dankzij de digitale televisie hadden we ook  gewoon op de pauzeknop kunnen drukken als we die dingen echt hadden willen doen. En hoewel sommige reclamemakers hun best doen om hun boodschappen zo entertainend mogelijk te maken om het leed te verzachten, uit de trance van een film of een goede televisiereeks gehaald worden is een van de meest vreselijke dingen die een mens kan overkomen.

Reclame is natuurlijk  broodnodig voor de comerciële televisiezenders aangezien ze voor de grootste bron van inkomsten zorgt. Omdat televisie heel wat mensen bereikt en tamelijk invloedrijk is zijn bedrijven bereid om heel wat geld neer te leggen om hun product op televisie te kunnen bewonderen. De commerciële omroepen zouden dan wel dom zijn om hier neen tegen te zeggen. Zonder dat geld zouden ze namelijk niet in staat zijn programma's te maken of te kopen van productiehuizen. In die zin is het dankzij de reclame dat er überhaupt iets op ons scherm te zien als we ons televisietoestel aanzetten.

Zijn we dan niet gewoon ondankbaar? Moeten we eigenlijk niet blij zijn als de reclamereeks start omdat dit betekent dat VT4, VTM en co kunnen blijven uitzenden? Een beetje  misschien, maar we moeten er ook bij stilstaan dat deze medaille een dubbele kant heeft.  Lang  geleden was het systeem namelijk zo: bedrijven hadden een product en wilden dat aan zo veel mogelijk mensen verkopen. Ze dachten diep na over goede verkooptechnieken en merkten dan op hoe invloedrijk televisie geworden was. Ze klopten dan aan bij verschillende televisiezenders en betaalden hen dan heel veel geld om reclame te maken. Iedereen had baat bij dit systeem: televisiezenders kregen geld van de bedrijven,de  bedrijven verdienden veel geld door de extra verkoop dankzij de reclame en de mensen thuis konden naar televisie blijven kijken en leuke producten kopen. Het systeem werkt nog steeds zo, alleen zijn de rollen omgedraaid: de televisiezenders moeten nu bijna zelf gaan aanklopen bij hun adverteerders omdat ze zo afhankelijk zijn geworden van hun geld. Dit heeft tot gevolg dat  de bazen van die bedrijven ook heel wat te zeggen krijgen over de programmering van de zenders. 

Deze machtverschuiving komt de kwaliteit van de programma's niet echt ten goede en zorgt voor de infantilisering van de televisie. Zakenlui zijn namelijk niet zo bezig met de kwaliteit van programma's maar meer met hun eigen belangen. Goede programma's die toch niet veel kijkcijfers halen moeten afgevoerd worden want geen firma wil natuurlijk betalen voor reclame die wordt uitgezonden als er geen hond aan het kijken is. Programma's waarbij mensen verplicht worden om een beetje na te denken en kritisch te zijn, krijgen ook niet de voorkeur: de ervaring leert dat hersendodende programma's beter geschikt zijn om mensen beïnvloedbaar te maken voor reclame. Tenslotte valt er niets zo makkelijk te manipuleren als een zombie.

Onrechtstreeks heeft deze gang van zaken er ook toe geleid dat ook de openbare omroepen moeten meegaan in deze trend om programma's zo simpel mogelijk te houden, terwijl deze eigenlijk niet eens zoveel reclame uitzenden. Zij kunnen  zich dankzij  het geld van de overheid nog beperken tot korte reclamereeksen  tussen twee programma's door. Er zijn wel problemen met de concurrentie. Om te kunnen concurreren met de commerciële zenders moeten ze namelijk evengoed hun programma's ook aanpassen aan het niveau van deze laatsten. Zeg nu zelf: waarom kiezen voor een moeilijke documentaire op Canvas als we op 2B ook kunnen kijken naar mensen die een moeilijk hindernisparcours moeten afleggen en daarbij kans maken om in water te vallen? De keuze is snel gemaakt doordat mensen het nu gewoon zijn om hun verstand uit te schakelen als ze naar hun beeldbuis staren. Nu willen we niet gezegd hebben dat er op televisie niets meer te bekijken valt dat de moeite waard is, integendeel, maar het aandeel van de realityreeksen, dwaze spelletjesprogramma's en telenovelles stijgt zorgwekkend. Niet dat de gemiddelde burger hier wakker van zal liggen, maar de opvoedkundige fuctie die de televisie voor een stuk ook heeft gaat wel verloren...

Gelukkig moeten we nog niet helemaal wanhopen: er is nog een manier om aan de klauwen van de reclameïndustrie ontsnappen! Lang leve het internet! Het is niet altijd even legaal -hoewel we reclame zelfs als een schending van de mensenrechten kunnen zien als we wat overdrijven- maar op het internet kunnen we al onze favoriete reeksen vinden, klaar om te downloaden of te streamen. Nadelig hier zijn de lange downloadtijden of de onderbrekingen als er nog even gestreamd moeten worden. Maar het voordeel is dat we zelf kunnen kiezen wat we kijken en niet gebrainwasht kunnen worden door ongewenste reclame. En als blijkt dat we toch niet zonder reclame kunnen, keren we wel terug naar onze oude vertrouwde televisietoestel. Tot 'die dag waarop Pasen met Pinksteren valt'!
