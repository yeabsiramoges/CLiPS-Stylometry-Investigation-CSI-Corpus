Is iedereen automatisch geregstireerd als donor of moet er een keuze zijn?
“Wil jij een orgaan afstaan?”, lijkt op het eerste zicht niet meteen de beste gespreksopener op café. Toch is er wereldwijd een groot tekort aan donoren, en is er nood aan een grondige discussie. Een automatisch registratie lijkt een goede oplossing, maar verschillende landen twijfelen. Burgers duidelijk informeren lijkt al een stap in de goede richting.
In tegenstelling tot de Belgische wetgeving, is het in Nederland niet zo dat iedereen automatisch donor is bij het overlijden. Per jaar sterft meer dan tien procent van de Nederlandse patiënten op de wachtlijst, terwijl dit sterftecijfer in België is gereduceerd met dertien procent sinds 2013. Op het eerste zicht lijkt de oplossing simpel: Nederland hoeft enkel de Belgische wetgeving toe te passen. Toch is er iets dat hen weerhoudt.
Er zijn een hoop motieven die iemand doen instemmen met orgaandonatie na zijn dood. Jaarlijks redden donoren het leven van maarliefst 1200 mensen en iedere donor is in staat om acht verschillende patiënten te helpen als als al zijn organen opnieuw worden gebruikt. Het is voor velen een nobele gedachte om iemands leven te redden door simpelweg solidair te zijn. We zouden zelf ook erg dankbaar zijn wanneer iemand voor ons in de bres springt, door eenvoudig in te stemmen met orgaandonatie. Bovendien is het zeker dat organen bij de juiste persoon terechtkomen: de meest urgente patïenten krijgen steeds voorrang en daarnaast komen mensen die het niet ‘verdienen’ (zoals drugsverslaafden of rokers) niet in aanmerking. Toch is er nog steeds een ellenlange wachtlijst. Er blijken dus ook enkele bezwaren te zijn tegen orgaandonatie. 
Voorstanders zouden dit misschien bestempelen als zuiver egoïsme, maar het gaat vaak om reële angsten die mensen plagen en overhalen om de stap niet te zetten. Zo willen velen rekening houden met hun nabestaanden. Ze zijn bang dat hun lichaam verminkt zal zijn, waadoor de familie niet de kans krijgt om waardig afscheid te nemen. Anderzijds bestaat er ook een angst voor medische fouten. Horrorverhalen over schijndode mensen wiens organen worden ontnomen, zijn daar een voorbeeld van. Een andere overtuigende pijler is die van de geloofsovertuiging. In de Islam is het bijvoorbeeld erg omstreden om een orgaan af te staan, omdat de ziel en het lichaam van de overledene dan niet ‘intact’ van elkaar kunnen scheiden. 
Toch blijkt dat mensen liever een orgaan krijgen dan dat ze er een afstaan. Dit klinkt niet logisch en zorgt er bovendien voor dat alle argumenten die tegen orgaandonatie werden aangehaald, plots veel minder geloofwaardig klinken. Als je zelf geen organen wil afstaan omdat je angstig bent, of een zekere geloofsovertuiging je weerhoudt, is het vreemd om te eisen dat anderen dat wel voor jou zouden moeten doen. Er liggen met andere woorden nog andere problemen aan de basis. Andere cijfers van het CBS tonen aan dat allochtonen, lager opgeleiden en jongeren procentueel gezien minder overtuigd zijn om een orgaan af te staan. Gezien die drie bevolkingscategorieën vaak minder op de hoogte zijn van de stand van zaken in de maatschappij, vormt ook pure onwetendheid een nieuwe factor die mensen doet terugdeinzen voor donatie. Een duidelijke informatieoverdracht naar deze groepen zou een uitkomst kunnen bieden. 
Daarnaast hebben een duidelijke wetgeving en heel wat sensibilisatiecampagnes een geruststellend effect. België toont met gunstige cijfers aan dat deze inspanningen lonen. Het is met andere woorden belangrijk om de angsten voor donatie te erkennen en hierop in te spelen. Door specifieke brochures zullen mensen zich beter begrepen voelen en misschien meer geneigd zijn om toch in te stemmen. Ook familie mag niet vergeten worden: nabestaanden hebben een grote keuzeverantwoordelijkheid wanneer een overlijden zich aandient. Aangepaste informatie zou ook voor hen soelaas kunnen bieden en een stimulans kunnen zijn om een open gesprek te voeren over dit onderwerp binnen de familie. Op die manier is iedereen op de hoogte van de het standpunt van ieder gezinslid, en zorgt dit voor minder stress of onzekerheid. 
Het is duidelijk dat de terughoudenheid van Nederland gegrond is. Er zijn heel wat mensen die met terechte angsten en zorgen zitten. Toch is het mogelijk om hierop in te gaan, aan de hand van duidelijke brochures en sensibilsatiecampagnes. Mits de implementatie van deze maatregelen, staat Nederlands niets meer in de weg om de automatische registratie door te voeren. Nabestaanden kunnen nog steeds bezwaar maken en er is niets in te brengen tegen goed geïnformeerde mensen die toch kiezen om geen donor te worden. Misschien hoort maandenlang wachten op een orgaan binnenkort dan toch tot de verleden tijd. 