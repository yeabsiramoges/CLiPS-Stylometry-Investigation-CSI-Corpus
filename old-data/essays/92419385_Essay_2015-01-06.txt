Het orgaandonorschap: een dualistische visie
Het is al donker en er hangt een lage mist. Je komt terug van een nieuwjaarsreceptie van je werk en rijdt samen met je collega naar huis. Terwijl je collega achter het stuur zit, zet jij de radio aan. Je vraagt hem hoe het met zijn vrouw gaat. Hij draait zich naar je om en glimlacht als om te zeggen: 'Goed,' wanneer hij de controle verliest en jullie tegen een boom aanrijden. Je collega bofte, hem overkwam niets ernstigs. Jij daarintegen wankelt op het randje van bewustzijn. Hij vraagt jou hoe het gaat, maar je kan niet antwoorden. Het volgende moment lig je op de spoedafdeling van het dichtstbijzijnde ziekenhuis. De artsen doen wat ze kunnen, maar het is te laat. Je sterft in het ziekenhuis.
Als je een inwoner bent van België, ben je op dat moment automatisch kandidaat voor orgaandonorschap, tenzij je uitdrukkelijk bezwaar hebt gemaakt of niet aan de eisen voldoet. In Nederland geldt het tegenovergestelde en moet je jezelf registreren om donor te zijn. Maar wat zou jij willen dat er met jouw lichaam gebeurt na je heengaan?
De voorwaarden voor orgaandonor te zijn, zijn simpel. Je moet in het ziekenhuis overlijden en je moet medisch geschikt zijn. Dit houdt in dat je organen gezond zijn en ze daardoor iemand niet zieker gaan maken dan hij of zij al is. België is dan ook koploper wat betreft het aantal donoren. Het aantal is met de helft gestegen sinds 2003. In 2013 bijvoorbeeld, stonden 411 mensen een orgaan af waarvan er 105 in leven waren.  Het aantal patiënten op de wachtlijsten blijft stabiel (1141 in 2013) en het sterftecijfer op die wachtlijsten is met 13 % gedaald sinds 2013. Dat succes hebben we aan onze overheid te danken. Dankzij een goede wetgeving, vele inspanningen en sensibilisatiecampagnes wordt het orgaandonorschap steeds populairder. Zo'n automatisering van het orgaandonorschap houdt trouwens ook in dat de nabestaanden op een reeds emotioneel moment niet ook nog een harteverscheurende beslissing moeten maken.
Misschien is de hamvraag niet wat jij zou willen dat er met jouw lichaam gebeurt na je sterfte, maar wat jij zou willen mocht je op een wachtlijst voor een donororgaan staan.  Van de 18- tot 25-jarigen zou 70 % een orgaan willen ontvangen, maar slechts 48 % zou er een willen afstaan. Zij hebben duidelijk nog nooit van de categorische imperatief gehoord. Van het lichaam van één donor kunnen, als hij alle nodige organen kan afstaan, acht mensenlevens gered worden. Gemiddeld doneert een donor echter 3 organen. Jaarlijks redden orgaandonoren zo de levens van ongeveer 1200 patiënten. Organen worden bovendien toegewezen aan de meest dringende gevallen. Rokers, alcoholisten en druggebruikers worden niet op de wachtlijst geplaatst zolang zij nog afhankelijk zijn van hun respectievelijke verslavingen.
Een zorg dat de meeste mensen hebben in verband met het orgaandonorschap, is dat de nabestaanden geen afscheid zouden kunnen nemen. Je zegt echter afscheid van een persoon, niet van die zijn hart, longen, nieren, lever, alvleesklier of dunne darm. Je moet bovendien niet bang zijn dat je nog niet echt dood zou zijn wanneer ze de organen eruit halen. Mensen die zo lang gestudeerd hebben weten vast wel het verschil tussen een patiënt en een lijk. Angst voor snijden in het lichaam is dus ook onnuttig. De desbetreffende voelt er heus niets meer van. De volgende vraag die potentiële orgaandonoren en hun nabestaanden zich vaak stellen is of het lichaam er nog wel toonbaar uitziet na de donatieprocedure. Maar toonbaar voor wie? De begrafenisondernemer? Tenslotte is hij de enige die het lichaam en niet de persoon die het in zich hield ziet. De familie zou per slot van rekening zich niet moeten blindstaren op wat er met het omhulsel gebeurt, maar of de ziel wel toonbaar is. God geeft namelijk niets over de littekens op je lichaam, maar hoe je eraan bent gekomen. Door geweld, of door altruïsme.
Je hart stopt of je geliefde ben je kwijt, orgaandonorschap of niet. Het enige verschil is dat door te doneren je andere mensen datzelfde leed kunt besparen. De popularisering van het orgaandonorschap is een positief iets dat we moeten toejuichen. Je moet ook indachtzaam houden dat wanneer je zelf al jaren op een wachtlijst zou staan, je geen bezwaren zou maken tegen een donororgaan, waarom dan wel tegen er zelf afstaan? Door een onzelfzuchtige daad van één persoon kunnen acht andere mensen geholpen worden. Nabestaanden moeten zich bovendien niet teveel zorgen maken over het lichaam van hun familielid of vriend. Het is maar een omhulsel, een verpakking voor het bewustzijn. En het is dat bewustzijn dat we moeten eren. Het lichaam vergaat, maar de persoon blijft voortleven zolang hij herinnerd wordt.