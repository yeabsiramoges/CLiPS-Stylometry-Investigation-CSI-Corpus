Met iedereen op elk ogenblik verbonden: grenzen en uitdagingen van moderne communicatiemiddelen.


Het is een grijze zaterdag. Voor ik aan de dag begin, zet ik de computer aan, negeer even de tien nieuwe e-mails die sinds gisterenavond zijn binnengelopen en surf naar facebook. Daar kom ik te weten dat X en Y verloofd zijn, dat Z goed geslapen heeft en dat A even alleen wil gelaten worden. Een snerpend gepiep weerklinkt in mijn kamer: een sms'je met daarin de vraag of ik vanavond al iets te doen heb. Ik sta net onder de douche als de telefoon rinkelt. Met een gauw om mijn natte lijf geslagen handdoek zoek ik één van de vijf draagbare toestellen die over het hele huis verspreid liggen. Net op het laatste nippertje kan ik oppakken om de dame aan de andere kant van de lijn te zeggen dat meneer niet thuis is. Of u hem op een andere manier kan bereiken? Wat wilt u? Zijn gsmnummer, het nummer van zijn bureau of fax, e-mailadres (van het werk of zijn privéadres?), facebookpagina, netlog of twitter? Aan u de keuze!

Mensen doen steeds meer en meer aan een sociale vorm van cocoonen. Ze sluiten zich op in hun huis, maar staan van daaruit wel in verbinding met de rest van de wereld. Je hoeft vandaag de dag de deur niet meer uit om een groot sociaal netwerk te onderhouden. Dat levert een vreemde contradictie op: via de elektronische weg mag iedereen binnendringen in het privéleven van iemand, maar hij of zij mag niet lijfelijk aanwezig zijn op het privéterrein. Even langslopen bij je buren om te vragen of ze een terrasje willen gaan doen is er vandaag niet meer bij. Stuur ze liever een berichtje. 

Kenmerkend aan onze samenleving is de snelheid waarmee we leven. We werken de hele dag, gaan daarna nog vlug naar de winkel om met het gekochte gauw een rappe maaltijd in elkaar te draaien, en schrokken dan ons eten naar binnen zodat we zeker niet te laat komen in de muziek- of turnles. Als je daartussen de tijd hebt om te denken aan iemand die je al lang niet meer hebt gehoord, kan je nog snel een sms'je sturen om te vragen hoe het gaat. Ziezo, je hebt interesse getoond en bent dus sociaal geweest! 
Die snelheid valt ook op in de taal die men gebruikt via de verschillende communicatiemediums. Het elektronische equivalent van een brief, een e-mail, is meestal verzorgd. De schrijver van een e-mail gebruikt volzinnen en een redelijk foutloze vorm van het Nederlands. In een gesprek via msn daarentegen sneuvelt de letter "n" op het einde van een woord maar al te vaak en verschillende letters en spaties worden achterwege gelaten. In sms'jes sterven zowat alle regels over de geschreven taal een pijnlijke dood. Alles om zo weinig mogelijk tijd te verliezen.

Als u ooit eens naar een festival (of andere activiteit waar nogal wat volk is) gaat, is het u waarschijnlijk ook al opgevallen: het grote aantal berichtjes van vrienden die dan in uw inbox van uw gsm verschijnt met allemaal dezelfde tekst: "Wr zyt gy?". Je hebt dagen op voorhand met hen afgesproken (via een evenementpagina op facebook uiteraard!) maar bent vergeten te vermelden waar jullie elkaar zouden treffen. Ach, in tijden van 5000 gratis sms'jes per maand maakt eentje meer of minder niet uit, nietwaar? De inefficiëntie van onze afspraken was nog nooit zo groot, wat tot gevolg heeft dat er op het laatste moment nog tal van snelle berichtjes moeten worden gestuurd om de plaats of uur van samenkomst vast te leggen.

Vraagt u zich niet af hoe mensen vroeger, voor de komst van moderne communicatiemiddelen, hun banden onderhielden? De mens is nu eenmaal geen asociaal dier, ook niet voor de komst van moderne communicatiemiddelen. Als een jongere uit de jaren '70 een pintje wou gaan drinken met zijn vrienden, liep hij gewoon naar het jeugdhuis om de hoek, want daar zaten ze toch altijd. Als diezelfde jongeman wou vertellen wat hij voelde voor de liefde van zijn leven, schreef hij een brief.

De telefoon (en nog meer de gsm) maken het zeer moeilijk om de scheiding tussen werk en privé vol te houden. Als je oppakt, betekent dat in principe dat je beschikbaar bent. Denk maar even aan al die politieseries op televisie: de politiecommissaris en zijn vrouw hebben wat quality time met de kinderen, maar plots gaat de telefoon. Het is het bureau, de commissaris moet dringend komen. Vrouw en kindjes blijven teleurgesteld achter.
Een sms'je kan je in principe op elk moment van de dag lezen (ook tijdens lessen of werk, want er is een stille modus op elke gsm) dus verwacht de zender dat de ontvanger ook onmiddellijk reageert. Niet antwoorden is asociaal en daardoor plaats je jezelf buiten de maatschappij.

Onbereikbaar zijn wordt vandaag bekeken als een doodzonde. Elk moment van de dag moet je beschikbaar kunnen zijn, en liefst via de elektronische weg. Natuurlijk is de gsm een handige uitvinding, en uiteraard heeft facebook ook voordelen. Maar wat als een handige mogelijkheid werd geïntroduceerd, is nu een verplichting geworden. Er is helemaal niks slecht aan al die moderne communicatiemiddelen, zolang men niet overdrijft. Helaas is dat precies wat er vandaag de dag wel gebeurt.