1.	Inleiding
Dyslexie is een aandoening die tegenwoordig meer en meer in opspraak komt. In het onderwijs is er een stijgend aantal leerlingen dat hiermee te kampen heeft, maar er verschijnen ook steeds extra oplossingen en hulpmiddelen voor dyslectici. Deze paper zal de vraag behandelen wat de effecten van compenserende hulpmiddelen op de leesprestaties van dyslectische kinderen juist zijn en zal zich daarbij toespitsen op voorleessoftware. Verder zal er benadrukt worden welke programma’s het best gebruikt kunnen worden in deze situatie. Dit zal bestudeerd worden via een onderzoek naar de verschillende compenserende hulpmiddelen voor dyslexie. 

2.	Definitie van dyslexie
Ten eerste is het belangrijk om een duidelijke definitie van dyslexie te geven. Dit is niet evident, aangezien er tot op de dag van vandaag nog steeds geen volledig juiste verklaring is voor deze aangeboren aandoening. Er zijn verschillende theorieën, maar aangezien het ingewikkeld is om de herseninhoud te bestuderen, kunnen deze theorieën niet volledig beoordeeld worden. Dyslexie is daarnaast ook erg persoonlijk. Niet alle dyslectici hebben dezelfde symptomen. Sommige personen hebben vooral problemen met één bepaalde component van deze aandoening, terwijl anderen last hebben met zowel spellen als lezen. 
De Dyslexie Stichting Theo Schaap stelt dat dyslexie een handicap van het lezen en spellen is. Het is bij deze stoornis moeilijk voor de hersenen om klank en beeld met elkaar te verbinden. Intelligentie speelt bij deze handicap geen rol. Dat zorgt ervoor dat zelfs als de dyslectische leerlingen heel intellectueel zijn en veel oefenen, de opgelopen achterstand nooit volledig weg zal gaan. Aan de hand van deze kenmerken definieert de Stichting Dyslexie Nederland dyslexie als “een stoornis die gekenmerkt wordt door een hardnekkig probleem met het aanleren en het accuraat en/of vlot toepassen van het lezen en/of het spellen op woordniveau” (2008, p. 11). 


3.	Leesproblemen van dyslectici
Problemen met dyslexie komen voornamelijk op het vlak van spellen en lezen voor. Aangezien de spellingsproblemen voor een groot deel onder dysorthografie gerekend kunnen worden, zal deze paper verder de nadruk leggen op de leesproblemen.
Dyslexie is een stoornis van het technisch lezen. Zowel letters, woorden als zinnen herkennen gebeurt trager. Dit is zo omdat het automatiseringproces van de lezer niet helemaal juist ontwikkeld is. Dyslectici moeten daarom voortdurend onevenredig veel energie en tijd steken in het lezen en zijn mede daardoor ook sneller afgeleid dan de gemiddelde lezer. Aerts et al stellen dat die problemen op vlak van technisch lezen doorgevoerd kunnen worden naar begrijpend lezen. De leerlingen zullen wel in staat zijn om de hoofdgedachte van een tekst te begrijpen, maar door de zwakke concentratie is hun kennis van de details vaak niet zo goed (2011, p. 1). Het is daarnaast ook net omdat ze zo veel energie in dit lezen moeten steken, dat er weinig tijd overblijft om zich ook nog optimaal op de inhoud te concentreren.
Oplossingen voor deze problemen moeten gevonden worden, zodat dyslectici ook kunnen functioneren in de maatschappij. Eén van de belangrijkste hulpmiddelen die gebruikt kunnen worden, zijn de STICORDI-maatregelen.

4.	STICORDI
Om dyslectische leerlingen in het onderwijs te begeleiden bij deze achterstand, zijn onderwijskundige maatregelen, STICORDI genaamd, ingevoerd. Het letterwoord STICORDI, dat staat voor STimuleren, COmpenseren, Remediëren, Differentiëren en DIspenseren, zorgt met deze 5 begrippen voor een betere leeromgeving en meer slaagkansen voor de studenten. De aanpassingen zorgen ervoor dat kinderen met of zonder beperking de ondersteuning ontvangen die zij nodig hebben om effectief deel te nemen aan het gewone onderwijs. De STICORDI-termen zullen nu verder uitgelegd worden, met behulp van de definities die terug te vinden zijn op de site van het Ministerie van Onderwijs.



4.1.	Stimuleren, remediëren en differentiëren
Aan de ene kant omvat deze term stimulerende, remediërende en differentiërende maatregelen. Bij deze maatregelen wordt vooral de nadruk gelegd op het aanpakken van het probleem met hulp op mentaal vlak. Dyslexie gaat vaak gepaard met faalangst en onzelfzekerheid. Het hoofddoel van stimulerende maatregelen is het zelfbeeld weer omhoog krijgen. Remediërende maatregelen hebben vooral het doel individuele leerhulp te bieden aan dyslectici om de leerachterstand tegenover andere leerlingen zo veel mogelijk te beperken. Differentiërende maatregelen zorgen daarnaast voor variatie in de leerstof van leerlingen, zodat er beter ingespeeld kan worden op de noden van afzonderlijke individuen. (Ministerie van Onderwijs, 2014).

4.2.	Compenseren en dispenseren
Aan de andere kant zijn er compenserende en dispenserende maatregelen, die aandacht hechten aan de vermindering van taalkundige doelstellingen. Deze laatstgenoemde functies proberen alle lees- en leeromstandigheden te vergemakkelijken door het gebruik van hulpmiddelen. Bij compenserende maatregelen ligt de nadruk op het minimaliseren van de gevolgen van dyslexie, door de sterke punten van deze leerlingen op de voorgrond te plaatsen (Aerts et al, 2011, p. 5). Dispenseren betekent ‘vrijstellen van’, wat betekent dat bepaalde competenties niet of in een vergemakkelijkte versie behaald moeten worden.
Neurologen doen voortdurend onderzoek naar deze STICORDI-regels, zodat ze kunnen bekijken wat de interessantste manieren zijn om de dyslectici bij te staan. Hierbij kwam aan het licht dat de compenserende en dispenserende hulpmiddelen, die geregeld gebruikt worden in het onderwijs, op lange termijn naast positieve, ook verschillende negatieve gevolgen hebben. Deze gevolgen zullen in een verder stadium besproken worden.

5.	De compenserende oplossing ‘voorleessoftware’
Er zijn verschillende faciliteiten die oplossingen vormen voor de leesproblemen in het onderwijs. Zo kan een dyslectische leerling in vele scholen neergeschreven materiaal in een groter lettertype krijgen, krijgt de persoon meer tijd voor testen en examens, worden onduidelijke vragen indien nodig voorgelezen en er zijn hiernaast nog veel meer voordelen.

Naast al deze faciliteiten zijn er echter ook nog enkele ICT-hulpmiddelen. Deze zorgen ervoor dat de zwakke lezer minder moeite moet steken in het technisch lezen zelf en daarom meer ruimte en tijd kan maken voor het begrijpend lezen. Dit is erg interessant om te gebruiken, maar niet alle instituten aanvaarden het gebruik hiervan reeds. In deze paper zal er verder de nadruk gelegd worden op de voor- en nadelen van het compenserende hulpmiddel voorleessoftware. Daarnaast zullen ook enkele producten geëvalueerd worden.

5.1.	Vereisten voor voorleessoftware
Voorleessoftware moet voldoen aan bepaalde elementen om echt voor die reeds genoemde vooruitgang bij dyslectici te zorgen. Ten eerste is het belangrijk dat het op dat moment voorgelezen woord gemarkeerd wordt. Op die manier kan het kind de voorgelezen tekst meevolgen en verliest het zijn concentratie niet snel. Het is daarnaast ook belangrijk dat hij bepaalde stukjes tekst apart kan laten herlezen en de tekst soms even op pauze kan zetten. Ten derde moet de voorleessoftware een regelbaar voorleestempo hebben. Dit is één van de belangrijkste puntjes stelt Agnes van der Weerden:
Uit onderzoek is gebleken dat het juist de zwakste lezers zijn die het meest profiteren van spraaksoftware en ook het meest vooruitgaan in leestempo (bij hardop lezen). De grens wordt gelegd bij 150 woorden per minuut of minder. Bij snellere lezers (boven de 200 woorden per minuut) kan het gebruik van spraaksoftware een tegenovergesteld effect hebben. Hun hardop leestempo kan vertraagd worden (2009, p.22).
Wanneer een voorleestempo niet regelbaar is, zal de persoon die het voorleesprogramma gebruikt dus niet in de positieve richting evolueren. Als ze in principe sneller lezen dan de stem voorleest, zullen ze aan dit tempo gewoon worden en uiteindelijk trager lezen dan ervoor.



5.2.	Enkele concrete toepassingen
Voorleesprogramma’s bestaan er in verschillende soorten. Ten eerste zijn er tekst-naar-spraak producten. Deze softwareprogramma’s lezen de volledige tekst voor en markeren hierbij op het scherm het woord dat op dat moment gelezen wordt. 
Ten tweede is er ook nog de ‘Reading Pen’. Met deze pen kan u bepaalde woorden in een tekst markeren, die dan gelezen, gespeld, verklaard of vertaald worden. Dit kan de iets betere lezers helpen, aangezien ze meestal maar met enkele woorden moeite hebben.
5.2.1.	Tekst- naar-spraak software 
Tekst-naar-spraaksoftware stelt de lezer in staat om op hoger en sneller niveau te lezen. Kinderen ontwikkelen hierdoor vaardigheden om een volwaardige lezer te worden. Het feit dat auditieve en visuele impulsen bij deze software gecombineerd worden, maakt dat het kind minder moeite heeft met het technisch lezen. Zo kan hij zich beter concentreren op de betekenis van de tekst. Twee vaak gebruikte toepassingen van tekst-naar-spraak software zullen nu besproken worden.

5.2.1.1.	Sprint Plus
Sprint is een excellent spraak-naar-tekst programma. Hierbij kan het voorleestempo aangepast worden en daarnaast lichten de woorden die gelezen worden op in een kleur naar keuze. Verder kan er gekozen worden of het programma zinnen, woorden of alinea’s moet lezen. De pauzeknop werkt heel efficiënt. 
Het grootste voordeel van Sprint Plus is dat het leest tijdens het typen. Op die manier wordt er onmiddellijk auditieve feedback gegeven. Maar Dirk Callebaut stelt in zijn artikel dat er ook een nadeel aan Sprint verbonden is. Dat is het feit dat de teksten op papier vaak zelf nog ingescand moeten worden. Vervelend daarbij is dat soms niet alle gescande woorden herkend worden (2006, p. 5).


5.2.1.2.	Kurzweil 3000
Kurzweil daarentegen heeft de scanfunctie van alle mogelijke soorten teksten, die Sprint Plus mist, wel in zijn software zitten. Verder bezit het dezelfde functies als Sprint Plus. Het is daarom het uitverkozen compenserende hulpprogramma voor dyslectici. Nadelig is dat het een eerder prijzig programma is.
 
5.2.2.	Reading Pen
Een tweede soort van voorleessoftware is de ‘reading pen’. Het grote verschil met de tekst-naar-spraak software is dat de reading pen eerder voor gevorderd gebruikt is. In het algemeen wordt de pen vooral gebruikt om woorden of korte woordgroepen voor te lezen. Volledige tekstblokken worden zelden met een reading pen geselecteerd.
“De reading pen [is een] leespen die scant, spreekt, spelt, verklaart en vertaalt” (Ria Janssen, 2005, p. 25). Dit is positief omdat u dit gemakkelijk voor enkele woorden in een tekst kan gebruiken. Het is zeer goed voor begrijpend lezen en is praktisch in gebruik. Voor deze software hoeft namelijk niet met een laptop rond gesleurd te worden. Daarnaast worden alle gemarkeerde woorden opgeslagen op de Reading Pen. Deze woordenlijst kan opgeslagen worden op de computer, waardoor de woordenschat van de leerling in kwestie ongetwijfeld zal groeien.

5.3.	Voor- en nadelen van voorleessoftware
Deze paper heeft al vele voordelen van compenserende software aangehaald, zoals onder andere de vooruitgang op vlak van begrijpend lezen en een hoger concentratievermogen. Een ander voordeel is volgens Agnes van der Weerden dat “frustratie van talent voor een groot deel vermeden kan worden. Leerlingen kunnen kiezen voor langere en moeilijkere teksten die passen bij hun verstandelijke mogelijkheden. Dit leidt tot minder faalervaringen en draagt bij aan een verhoogde motivatie” (2009, p. 22).
Daarnaast blijkt dat ook het sociaal-emotioneel functioneren, waaronder zelfvertrouwen en de taakmotivatie, van leerlingen positief beïnvloed wordt. Er zijn duidelijke aanwijzingen dat bij de meerderheid van de leerlingen de werkhouding vooruit gaat. De concentratie, het werktempo en de zelfstandigheid verbeteren als er gewerkt wordt met geavanceerde compenserende software (Marrith Hoenderken et al, 2012, p. 23).
De leerlingen voelen zich zelfstandiger, omdat ze niet voortdurend stukken tekst moeten herlezen of moeten wachten om vragen te stellen. Dit gevoel van zelfstandigheid wakkert het zelfvertrouwen aan, waardoor leerlingen vaker en met meer moed zullen lezen. Hierdoor zullen de leesvermogens gegarandeerd omhoog gaan. 
Ondanks deze lijst met voordelen, zijn er ook nadelen aan voorleessoftware verbonden. Een eerste nadeel is dat het een duur en tijdrovend hulpmiddel is. Er zijn niet veel handboeken digitaal te vinden, waardoor teksten vaak handmatig gescand moeten worden. 
Een tweede nadeel werd onderzocht door Eva Staels en Wim van de Broeck van de Vlaamse Universiteit Brussel. Zij hebben in één van hun onderzoeken ontdekt dat voorleessoftware ervoor zorgt dat u woorden minder goed herkent. Door voorleessoftware wordt er in vele gevallen niet meer actief gelezen, maar eerder passief geluisterd naar een gesproken tekst. Het feit dat u een woord niet volledig zelf decodeert, zou daardoor voor een negatief effect op het onthouden van woorden zorgen. Dit is een belangrijke competentie voor het technisch lezen. Daarom stellen de onderzoekers zelf voor om voorleessoftware niet aan jonge kinderen te geven, maar uitsluitend te gebruiken als compensatie voor slechte lezers (2013, p. 9-10).

6.	De nadelen van compenserende en dispenserende hulpmiddelen
Naast de nadelen die net vernoemd zijn, moet er ook nagedacht worden over de nadelen van compenserende hulpmiddelen in het algemeen. Na onderzoek is namelijk aan het licht gekomen dat compenserende en dispenserende hulpmiddelen op lange termijn verschillende slechte gevolgen met zich meedragen. Leerlingen worden namelijk vrijgesteld van zaken die ze later mogelijk nog wel nodig zullen hebben. Dit leidt tot het gevolg dat de achterstand die leerkrachten willen verkleinen met extra maatregelen, in praktijk eigenlijk groter zal worden. 
De compenserende en dispenserende maatregelen die in het onderwijs het vaakst aangetroffen worden, zijn vrijstelling van volledige of delen van taken. Daarnaast moeten leerlingen in sommige gevallen bijvoorbeeld niet deelnemen aan lees- en luistertesten, competenties die in het verdere leven wel heel belangrijk zijn. Het is gevaarlijk om de kinderen zomaar vrij te stellen voor bepaalde competenties. De case study van Aerts et al (2011, p.5) legt dit uit: “bij bepaalde vormen van dispensatie ontneemt men de leerling immers leerkansen en verkleint de kans op succes in de daaropvolgende jaren”. Dispenserende maatregelen zouden daarom ideaal gezien tot een minimum beperkt moeten worden. Niet ieder instituut of werkplaats laat deze hulpmiddelen namelijk toe en op een oudere leeftijd wordt het steeds moeilijker om deze competenties toch nog zo goed mogelijk te verwerven. 
Ondanks de vele nadelen, worden compenserende en dispenserende hulpmiddelen nog heel vaak toegepast. Ze zijn dan ook gemakkelijker en sneller in te zetten dan onder andere remediërende maatregelen. Die maatregelen houden zich vooral op individuele basis met de dyslectische personen bezig, waardoor ze meer tijd in beslag nemen. 

7.	Conclusie
Dyslectici hebben in deze maatschappij nog steeds moeilijkheden met hun achterstand. Een diploma wordt steeds belangrijker, maar het is niet altijd evident om verder te studeren met lees- of spelproblemen. De STICORDI-maatregelen kunnen zeker hulp bieden bij een betere ontwikkeling van de lees- en spelprestaties, maar niet alle huidige hulpmiddelen zijn zo effectief. Vooral stimulerende en remediërende maatregelen zijn interessant, maar deze zijn niet altijd gemakkelijk te realiseren, aangezien ze meestal op een individuele basis uitgewerkt moeten worden.
Er komen steeds meer nadelen van compenserende en dispenserende maatregelen aan het licht. Er zijn vele voordelen beschikbaar, zoals onder andere een verhoogde intellectuele capaciteit, een vooruitgang op vlak van zowel technisch als begrijpend lezen en meer zelfvertrouwen. Maar op lange termijn zijn niet al die voordelen van toepassing. Ten eerste worden bepaalde vaardigheden door compenserende maatregelen niet verworven, wat problemen kan opleveren in de toekomst. Daarnaast zijn er ook problemen bij voorleessoftware, omdat woorden moeilijker herkend worden wanneer een tekst passief beluisterd wordt en de lezer hem dus niet zelf decodeert.
In navolging van deze paper kan onderzocht worden wat de impact van voorleessoftware is, nadat de leerling stopt met het gebruik van die compenserende software. Hierbij moet de vraag gesteld worden of het vooral belangrijk is dat dyslectische leerlingen zo weinig mogelijk achterstand oplopen tijdens hun schoolcarrière of vooral na die schoolcarrière.
