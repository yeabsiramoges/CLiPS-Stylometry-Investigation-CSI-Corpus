Actieve gelukzoekers zijn witte raven
De media overspoelen ons ermee. In onze omgeving is het de gewoonste zaak van de wereld geworden: burn-outs, depressies,... Vroeger hoorde je deze woorden bijna niet. Vandaag kunnen we het ons perfect voorstellen: een collega krijgt een jaartje vrijaf vanwege een burn-out. De druk op het werk en thuis was te groot. Hij werd ongelukkig, doodongelukkig. Maar we moeten  ons leven niet zo maar laten overheersen door onzekerheid, druk en ontevredenheid. We hebben een keuze. We kunnen ons lot zelf in handen nemen en er iets aan doen. Opnieuw actief geluk zoeken, dat is de opgave. Maar in hoeverre bepalen we ons geluk zelf?
Wat is geluk?
Geluk is relatief. Het is een begrip dat van persoon tot persoon anders wordt ingevuld. Voor sommigen is geluk een goede gezondheid hebben, voor anderen betekent het genoeg geld hebben om alles te kopen wat ze begeren. Hieronder wordt geluk begrepen als een amalgaam van verschillende factoren zoals werkzekerheid, vriendschap, gezondheid en de mogelijkheid om te leven en te handelen in vrijheid. 
Waar de wortels zitten
Waar iemand vandaan komt, is de eerste stap naar geluk of ongeluk. Laten we twee tegenpolen bekijken. Langs de ene kant heb je een arm milieu met weinig ontwikkelingskansen. Wanneer je daar het levenslicht ziet, start je onderaan de ladder.  Als kind kan je dan de logica gaan ontwikkelen dat het normaal is voor mensen zoals jij om in de miserie te leven. Je bent geboren in het ongeluk en je zal er mee moeten leren leven. Maar dat is een foute redenering. Allicht zal een minderbedeelde het veel moeilijker hebben om het geluk te vinden dan iemand die bovenaan de sociale ladder start. Want de wortels van je afkomst zijn transcedent: ze schemeren door in je persoonlijkheid, in je visies. Er zullen altijd momenten zijn waarop je weer herinnerd wordt aan waar en met wat je gestart bent. Ondanks de moeilijke weg die je aflegd, is het de moeite om op zoek te gaan naar geluk. Aan de andere kant heb je een welgesteld milieu. Wanneer je hier opgroeit, krijg  je de kans op een goede start. Je beschikt over de nodige middelen om je te ontwikkelen en  je krijgt genoeg financiële steun. Maar dat wil niet zeggen dat je het geluk bereikt. Je hebt van thuis uit een aantal zekerheden meegekregen die kunnen helpen bij het vinden van geluk.  Het is dan jouw taak om verstandig met die zekerheden om te gaan. Je hebt ze, maar je kan ze zo weer kwijtgeraken. Dus ongeacht de afkomst moet je werken voor je geluk.
Het belang van het hier en nu
Niet alleen de afkomst is bepalend, ook de huidige omgeving en de leefomstandigheden. Daarmee worden onder andere  de vriendenkring, het gezin, de woonplaats en de werkomstandigheden bedoeld. Zo kunnen we stellen dat mensen met een job gelukkiger zijn dan werklozen. Dat is simpel te verklaren. Met een job heb je de financiële zekerheid om je gezin en/of jezelf te onderhouden. Het gaat dan niet om zo veel mogelijk geld te verdienen, wel om de mogelijkheid om te voorzien in eigen onderhoud én om het actief bezig zijn op de arbeidsmarkt. Dat zien we in het verband tussen levensgeluk en 'actief zijn' dat wel drie keer hoger is dan de relatie tussen geluk en geld. Ook is er een sterk verband tussen de steun die je krijgt van collega's, vrienden en familie en de hoeveelheid geluk. Wanneer we meer steunen krijgen, weten we dat we er niet alleen voor staan. Daarbij komt nog dat steun een boost is voor ons zelfvertrouwen. Want wanneer mensen in je geloven, heb je ook meer vertrouwen in jezelf. Uit deze vaststellingen blijkt dat zekerheid op heel wat gebieden een belangrijke factor is voor ons geluk.
Wie zoekt die vindt
Het belangrijkste voor het vinden van geluk is onze eigen ingesteldheid. Geluk wordt sterk bepaald door hoe wij er tegenover staan. Jezelf kapot werken is een keuze die je maakt. Het kan zijn dat je deadlines mist, het is mogelijk dat je werk niet wordt geapprecieerd en het is zeker niet abnormaal dat je soms fouten maakt. Maar je kan ervoor kiezen om jezelf niet op te jagen, om te aanvaarden dat je niet onfeilbaar bent. Het is onnodig om in alles de beste te zijn. Ook zou het helpen om niet te willen zijn zoals iedereen. Het is niet slecht om anders te zijn, je mag tegen de stroom inzwemmen. Misschien vind je op die manier wel het geluk waar je naar verlangt. Kortom, we moeten willen en durven gelukkig zijn. Op geluk moet je niet wachten, je moet het zoeken.
Wees zeldzaam
De actieve gelukzoekers zijn zeldzaam. In de huidige maatschappij is alles een race tegen de klok. Er is eigenlijk geen tijd voor een queeste naar geluk. Waar  we wel tijd aan besteden, is klagen. We klagen over wat we niet hebben, over wat we niet zijn. Daarbij zien we geluk  als iets wat wel op ons pad zal komen als de tijd daar is. Dat is  een tegenstrijdige gedachte voor een samenleving met een tijdsgebrek. Hier en daar zien we een enkeling die besluit om het heft in eigen handen te nemen. Die enkeling gaat dan de confrontatie met zichzelf aan. Dan zal hij zichzelf vragen moeten stellen zoals 'wat is mijn geluk en waar vind ik het?'. Ook al zien we zelden mensen actief opzoek naar wat hun gelukkig maakt, er worden toch inspanningen geleverd om de zoektocht te stimuleren. Zo startte het tijdschrift Flair de '100 happy days challenge'. Flair daagt hierbij lezers uit om honderd dagen lang iedere dag een klein geluk te vinden. Een ander voorbeeld zijn hypes als mind-fullness en yoga. Twee stressreducerende zaken die helpen om je geest op orde te stellen en je dus een stapje dichter bij je geluk brengen. Er zijn genoeg kansen die je helpen om gelukkig te zijn, je moet ze alleen nog grijpen.
 Veel factoren beïnvloeden de ontwikkeling van geluk, maar geluk is zeker niet deterministisch bepaald. We kunnen allemaal op ons eigen niveau, binnen onze eigen invulling geluk vinden. Maar gelukkig is enkel hij die durft te zoeken.