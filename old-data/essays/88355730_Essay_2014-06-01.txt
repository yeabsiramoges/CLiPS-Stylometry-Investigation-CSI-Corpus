Werkloosheidsuitkeringen moeten beperkt worden in de tijd.

In tijden van recessie raken veel mensen hun baan kwijt. Bedrijven gaan op de fles  waardoor werknemers op straat komen te staan. Iedereen gaat opzoek naar een nieuwe baan, maar die liggen niet voor het oprapen omdat organisaties aan het bezuinigen zijn. In België biedt de overheid haar burgers de mogelijkheid om een werkloosheidsuitkering aan te vragen. Op deze manier streeft zij er naar om economische problemen te beperken. Nu de groep werklozen steeds groter wordt, ontstaan er steeds meer discussies over deze uitkering. Moet de werkloosheidsuitkering worden beperkt in tijd of hoort deze oneindig door te gaan? 
 
De meningen over de duur van de uitkering verschillen enorm. De Belgische politiek discusseert er heftig over. De partijen lijken allemaal een andere opinie te hebben. Zo is Groen! van mening dat een beperking op de uitkering een negatief idee is. Zij ziet liever een welvaartsvaste uitkering. Daarentegen vindt het N-VA dat er een verband hoort te zijn tussen werken en ontvangen. Iemand die niet werkt, heeft geen recht op een uitkering. 

Hoe meer burger een baan hebben, hoe beter dit is voor de koopkracht van een land. Juist in tijden van recessie is het belangrijk om de economie te stimuleren, om zo inflatie tegen te gaan. Alleen al in het belang van een land is het verstandig om de werkloze bevolkingsgroep te stimuleren om een baan te vinden. Als het werkt om er druk achter te zetten door de uitkering te verminderen naar mate iemand langer werkloos is, dan kan dat niet een negatieve effect hebben. 

Grote sociale en economische verschillen zijn niet goed voor een maatschappij. De kloof tussen arm en rijk groeit, waardoor de verhoudingen uit balans raken. Wanneer de groep werklozen met een uitkering toeneemt, wekt dit woede op bij de mensen die wel een baan hebben. Zij vinden het oneerlijk dat zij werken voor hun geld, terwijl de werklozen alleen hun hand bij de overheid hoeven op te houden. De werkende klasse heeft in de meeste gevallen geen recht op toeslagen, terwijl de werklozen deze toeslagen nog eens op de koop toekrijgen. Burgers met een inkomen net boven het minima verdienen hierdoor minder dan de de bevolking met een uitkering. Vier procent van de Vlamingen wenst meer solidariteit te zien in de maatschappij, maar zolang de ongelijkheid blijft toenemen, zal dit niet gebeuren.  

Daarbij is wetenschappelijk bewezen dat langdurige werkloosheid de psychische toestand van de mens verslechterd. Iemand die niet meedraait in de maatschappij, kan het gevoel krijgen dat hij buiten de groep valt. Als het dan niet lukt om een baan te vinden, breidt het negatieve zelfbeeld zich uit en kan de persoon in een negatieve visieuze cirkel belanden. Als de overheid dan ook nog de keuze geeft om een eeuwigdurende werkloosheidsuitkering aan te nemen, dan is het einde zoek. De negatieve visieuze cirkel wordt groter, wat de kans op depressies doet toenemen. Het zou daarom verstandiger zijn dat de overheid gaat investeren in het aanbieden van cursussen en opleidingen.

De Europese werkgelegenheidsdoelstelling voor het jaar 2020 is dat 75 procent van de bevolking een baan heeft. België is hier ver van verwijderd. In de leeftijdscategorie van 20- tot 64-jarigen werkt slechts 67,2%. Om aan deze Europese richtlijn te voldoen heeft zij nog een lange weg te gaan. Het is belangrijk dat België er naar streeft om deze voorwaarde te bereiken, omdat dit van invloed is op het gemiddelde van de Europese Unie. Hoe beter de Europese Unie ervoor staat, hoe meer zij kan meeconcurreren met bijvoorbeeld de economie van Japan of de Verenigde Staten. 

De werkloosheidsuitkering heeft een enorme invloed op vele aspecten van een maatschappij. Het is belangrijk dat de overheid rekening houdt met al deze verschillende punten. De regering kan wel vinden dat een werkloze tot in het oneindige financiële  steun moet krijgen, maar zij dient zich af te vragen of de werkloze hier echt mee is geholpen. De kloof tussen arm en rijk blijft toenemen, de psychische toestand verslechterd en de Europese werkgelegenheidsdoelstelling wordt er ook niet mee gehaald. Het is vooral een gemakkelijke manier om niet meer naar deze groep mensen te hoeven kijken.  