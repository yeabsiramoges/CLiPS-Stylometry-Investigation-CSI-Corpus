Toen Willem in de inleiding van zijn meesterwerk Reynaert de vos zichzelf ‘Willem die madocke maecte’  noemde, besefte hij vast niet dat deze vier woorden de aanleiding zouden vormen tot een eeuwenlange zoektocht naar die Madoc.  Doorheen de eeuwen werd er druk gespeculeerd: Madoc zou een dierenverhaal zijn of het verhaal van een tovenaar maar evengoed was het dat van een ontdekkingsreiziger. Het kon ook gewoon een grapje van Willem zijn. Heel wat van de theorieën die men door de eeuwen geopperd heeft, zijn door de daaropvolgende generatie weer ontkracht. Twee denkpistes ontsnapten hieraan: Madoc als het verhaal van een zeevaarder en Madoc als een sterk staaltje visioenenliteratuur.  In dit artikel bespreken we de eerste piste: Madoc als stoere zeebonk.


De Keltische ‘roots’ van Madoc

Wanneer er naar de oorsprong van de Madoc gezocht wordt, zoekt iedereen die bij de tot de verbeelding sprekende Kelten. Wetenschappers beginnen hun onderzoek daar niet zonder reden want reeds in 1888 toonde de letterkundige Muller aan dat Madoc een typisch Keltische naam is.  Madoc zou zelfs een Keltisch epitheton - een karakteristieke benaming, die vaak een reeds bestaand woord vervangt - voor vos zijn, zo beweerde de Duitse taalkunde H. Leo in 1844.  
 	De Keltische roots van de Madoc wordt algemeen aanvaard, maar toch blijft het de vraag hoe Willem aan de verhalen over Madoc kwam. Leo opperde in 1844 dat de Madoc-verhalen via de Franse literatuur Vlaanderen waren binnengesijpeld, maar daar werd vreemd genoeg geen bewijs van gevonden in de Oudfranse literatuur. Chotzen vond bijna honderd jaar later een oplossing voor dit probleem; hij stelde dat de verhalen over Madoc rechtstreeks overgeleverd waren vanuit de Keltische literatuur, via Vlaamse inwijkelingen. Die inwijkelingen waren omstreeks 1066 naar Engeland getrokken waar ze onder andere Wales bewoonden om het te verdedigen in naam van de Normandische bezetter. De kans is dus groot dat zij, wanneer zij terugkeerden naar Vlaanderen, de Keltische verhalen over Madoc met zich mee brachten en dat de verhalen op die manier verspreid werden in Vlaanderen. 
 	Deze theorie verklaart wel hoe Madoc naar Willem kwam, maar vertelt ons nog niets over wie deze Keltische Madoc eigenlijk was. In wat volgt zullen er drie min of meer gelijkwaardige theorieën over Madocs mogelijke identiteit aan bod komen.

 	
2.1) Mador, een Keltische kapitein

Volgens de theorie van Chotzen zou Madoc het verhaal zijn over kapitein Mador (een Franse verbastering van Madoc) die met de ‘outlaw’ Fouke een zeereis maakte.
Fouke en Mador voeren samen naar magische eilanden en beleefden er heel wat kleurrijke avonturen. Wanneer Mador samen met Fouke voor de derde keer aanmeerde bij een geheimzinnig eiland, bleef Fouke nog even op het schip en ging Mador alvast het eiland verkennen. Net op dat moment brak er een stormwind los en dreef Fouke met het schip af. Mador bleef achter op het net ontdekte eiland Beteloye en werd verder in het verhaal niet meer genoemd. Toch is het niet onwaarschijnlijk dat het verhaal, dat Willem in zijn Madoc noemde, over deze avontuurlijke zeeman zou gaan. In de zeventiende eeuw beweerde men namelijk in Frankrijk een fragment gevonden te hebben van een kopie van een verhaal over Madoc. De autheticiteit van die bron wordt vaak betwist omdat het fragment waarover de Franse onderzoeker spreekt, nooit is teruggevonden. Het verhaal van deze Madoc zou gaan over een zeereis naar un paradis ravi par la soleil, resplendissant com fruits de mer.  Dat doet natuurlijk heel erg denken aan de wonderlijke eilanden waarop Fouke en Mador terecht kwamen. Een Frans onderzoeker beweerde dat dit fragment in verband staat met de Romans de Guillaume de Jongleur   die reeds in de dertiende eeuw erg populair waren in de Provence en in de Champagnestreek. De auteur van deze verhalen noemde zichzelf Guillaume qui fait Reynaud en die naam klinkt ons wel heel erg bekend in de oren… 


 	2.2) Madoc, een Keltische Columbus
In de Keltische geschiedenis komen er heel wat Madocs voor maar de Madoc waarnaar men in de onderzoeksliteratuur vaak verwijst, is de zoon van Owen, vorst van Gwynedd dat in de twaalfde eeuw Powys bezette. Deze Madoc zou volgens de overlevering de eerste ontdekker van het Amerikaanse continent zijn.
 	Britse nationalisten maakten gretig gebruik van de mythe over de Keltische Madoc als ontdekkingsreiziger. De ontdekking van Amerika door Madoc zou niet alleen Amerika op de kaart zetten, maar ook het Verenigd Koninkrijk heel wat roem bezorgen. De legende was goed gekend door het Britse volk, maar historici hebben tot op de dag van vandaag niet kunnen achterhalen wanneer het verhaal ontstaan is.  Wel staat vast dat het verhaal van Madoc als ontdekker van het Amerikaanse continent voor het eerst opduikt in 1580 wanneer de Engelse raadsheer John Dee gebruikt maakte van de legende om aansprak te maken op het Amerikaanse Terra Florida. Dee’s claim steunde op heel wat cartografisch materiaal dat verduidelijkt werd door deze woorden: 
 The Lord Madoc, sonne to Owen Gwynedd, Prince of Northwales, led a Colonie and inhabited in Terra Florida or therabowts. 
Met dit korte zinnetje werd de legende van Madoc als ontdekker van het Amerikaanse continent de officiële geschiedenis in gekatapulteerd: het was de eerste keer dat er openlijk verwezen werd naar Madoc als de ontdekker en kolonist van Amerika.  Drie jaar na deze zijdelingse vermelding van de Madoclegende, weidde de Engelse schrijver George Peckham een heel hoofdstuk aan de Madoclegende in zijn True Report, een verslag van zijn reis naar Amerika. Hij vertelt de integrale Madoclegende en legt de nadruk op de koninklijke afstamming van Madoc, opdat het vanzelfsprekend zou lijken dat de Engelse koningin een direct recht had op de gekoloniseerde gebieden. Hij vertelt onder andere dat wanneer Madoc terugkeert van zijn reis, enkele van zijn mannen achterblijven in het ‘nieuwe land’. Zij zouden de eerste bewoners van het gebied zijn en dat zou nog steeds zichtbaar zijn: tegen alle verwachtingen in hebben de bewoners van Terra Florida namelijk een lichte huidskleur. Ook zouden heel wat woorden die daar gebruikt worden, een Welshe variant hebben. 
 	Hoewel dit verhaal in de geschiedenis vaak voor waar is aangenomen, zijn historici er nog niet in geslaagd de Welshe prins Madoc terug te vinden in de geschiedenis. De kans is dus erg groot dat dit verhaal niet méér is dan een opzettelijk geconstrueerde mythe die graag verward wordt met de werkelijkheid. Of dit verhaal in de tijd van Willem reeds gekend was, is niet zeker: toch bestaat de kans dat Willem met zijn Madoc naar de eerste ontdekker van het Amerikaanse continent verwees.


 	2.3) Madoc, de broer van Winnoc

Peeters suggereerde in 1959 dat Willems Madoc de broer van de heilige Winnoc zou zijn. Deze Winnoc zou zich samen met zijn drie broers Quadanoc, Ingenoc en Madoc aansluiten bij de kloostergemeente van de heilige Bertinus in Frans-Vlaanderen. Dit verhaal plaatst Madoc in de ruimte dichter bij Willem (die vaak geplaatst wordt in de omgeving van Gent ) en omwille van deze kleine afstand is het vrij aannemelijk dat Willem op de hoogte was van het verhaal van Winnoc en zijn broers. Dat Willem vermoedelijk op de hoogte was van het verhaal over Madoc kan men ook afleiden uit het feit dat heel wat burgers uit Frans-Vlaanderen Madoc heetten in de tweede helft van de dertiende eeuw. Het zou zeker niet ongewoon zijn dat de plotselinge populariteit van die naam te wijten is aan een literaire mode, Willems verhaal van Madoc misschien? 
 	Het verhaal zoals het opgetekend is in de Acta Sanctorum gaat als volgt: de vader van de vier broers was een koning in Bretagne, maar de broers zeilden weg ten gevolge van een ruzie over de troonsopvolging. Het kwam tot een ‘zeeslag’ met enkele edelen, die het niet eens waren met Winnocs troonsafstand. “Wanneer Winnoc overboord valt, redt een wonder hem het leven: de zee splitst zich, en Winnoc komt terecht op een groen, paradijselijk eiland.”  Hoewel Winnoc het hoofdpersonage in deze ‘fabula’ is, toch kunnen we aannemen dat ook Madoc op het paradijselijke eiland belandde. De kans is namelijk groot dat de auteurs van Acta Santorum Winnoc naar voor schuiven omdat het verhaal juist in zijn vita wordt beschreven. Het zou zeker niet de eerste keer zijn dat een anekdote van de ene heilige op de andere wordt overgedragen.  
 	Het is zeer opvallend dat ook in dit verhaal een paradijslijk eiland genoemd wordt maar hoewel het verhaal gaat over een heilige die in de tiende eeuw geleefd zou hebben, werd het verhaal van Winnoc pas in de zeventiende eeuw op papier gezet. Het zou dus niet onmogelijk zijn dat de anekdote van het paradijslijke eiland pas vele eeuwen na Willem zijn Madoc schreef, toegevoegd werd. Dat zou de theorie (zie infra) ontkrachten volgens welke er in Willem’s Madoc een belangrijke rol was weggelegd voor een paradijslijk eiland.
 	De kans is zeer groot dat Willem zijn Madoc baseerde op het verhaal van Madoc, de broer van Winnoc gezien de relatief kleine afstand tussen Willem en de plaats waar het verhaal is ontstaan. 


Op zoek naar de bron

Waar de Madoclegende juist vandaan komt, is nog steeds een groot raadsel. Op grond van de getuigenis van een bard uit de vijftiende eeuw, Maredudd ap Rhys, kunnen we aannemen dat de overlevering van Madocs zeereis nog tot de middeleeuwen behoort. Toch is men er nog niet in geslaagd het verhaal verder terug te voeren dan de vijftiende eeuw. Het is de vermelding van Madocke in het Reynaert de vos die bevestigt wat neerlandici reeds lang vermoedden: er bestond in het Europese continent reeds lang voor de vijftiende eeuw al een heuse verhalencyclus over Madoc.  De verwijzingen naar Madoc in onder andere de Rijmbijbel  van Maerlant kunnen dat alleen maar onderstrepen. De enige bron waarover we beschikken is de zeventiende-eeuwse brief uit Poitiers over de ontdekking van een handschrift over een Madoc die kapitein was, maar de authenticiteit van deze bron wordt vaak betwist (zie supra), zodoende kan het document slechts de vermoedens van Madoc als zeevaarder aandikken. 
 	Mogelijk is de Madoc van Willem het verhaal over de kapitein Mador uit de Histoire de Foulque fitz Warin. Dit verhaal zou een ‘eerste versie’ van de Madocmythe kunnen zijn en het verhaal over de ontdekking van Amerika zou afgeleid kunnen zijn van dat over de ontdekking van enkele magische eilanden. De magische eilanden waar Madoc steeds mee verbonden wordt, kunnen ook in verband staan met het verhaal van Winnoc en zijn broer Madoc dat zich in onze streken heeft afgespeeld.
 	Ondanks de blijvende onzekerheid waarmee het onderzoek naar de Madoc gepaard gaat, kunnen we toch redelijk zeker zijn dat magische eilanden en een woeste zee belangrijke thema’s zijn in de Madoc. Op welk verhaal Willem zich dan baseerde in zijn Madoc zal een raadsel blijven tot het handschrift gevonden wordt. 


Madoc: een eeuwig mysterie	

Zekerheid rond het Madocmysterie zal er niet snel komen, al kunnen we ons toch een voorstelling maken van hoe en waar het verhaal zich ongeveer afspeelde. Madoc was hoogstwaarschijnlijk een zeeman, van wie men misschien wel beweerde dat hij Amerika ontdekt had. We kunnen blijven gissen tot op een dag de Madoc gevonden wordt. Wellicht ligt daarin de schoonheid van dit eeuwige mysterie: ze zet ons aan het denken, ze verplicht ons in de Europese geschiedenis te duiken, maar vooral doet ze ons dromen van een prachtig meesterwerk. Misschien moeten we deze hele mythe ook wel relativeren, bijvoorbeeld wanneer we de fictieve Madoc van H.W.J. Vekeman lezen: geen ander, onbekend werk dan de mythische Madoc kan aanzetten tot zulke (literaire) speculaties. ‘Missie geslaagd’, zou Willem wel eens kunnen denken.
