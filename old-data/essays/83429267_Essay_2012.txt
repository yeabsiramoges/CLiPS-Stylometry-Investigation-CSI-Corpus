
Is kiezen altijd verliezen?
Kijk eens hoe snel het gaat: vele van ons zaten op dit eigenste moment een jaar geleden nog te zwoegen op de laatste dialoogjes voor Frans of op het jaarwerk dat bijna ingeleverd moest worden, om dan aan de laatste examenreeks van het middelbaar te beginnen. En nu zitten we al aan het einde van het eerste jaar op de universiteit. 'Wat gaat het allemaal toch snel', zou de oma zeggen. En hebben we onszelf nu net ook op een dergelijke uitspraak betrapt? 
De middelbare school lijkt al zo ver weg te liggen, en toch hebben we er de voorbije zes jaar onze tijd doorgebracht. En wat blijkt nu? We zijn nog niet eens goed en wel vertrokken, of de minister van onderwijs en zijn achterban willen het systeem meteen helemaal omgooien. Hebben we het dan zo slecht gedaan? Aangezien de meesten van ons nu toch aan het verder studeren zijn, zal dat niet echt het geval zijn.
Waar zit dan wel het probleem? Het probleem zit bij de verschillende keuzes die we moeten maken tijdens die zes jaar, keuzes die bepalen wat we gaan studeren en daarmee ook hoe ons leven er misschien zal uitzien. Belangrijke keuzes dus, waar goed over nagedacht moet worden. En daar zit nu net de moeilijkheid. Want kan je dergelijke belangrijke beslissingen best laten wachten tot leerlingen oud genoeg zijn om te bepalen wat belangrijk is, of kom je er al best zo vroeg mogelijk mee af?
Aan de ene kant is (te) vroeg laten kiezen geen goed plan. Een juiste studie kiezen is niet altijd even eenvoudig, en wat ervaring is dan mooi meegenomen. Maar als je net het 1ste middelbaar binnenstapt, beperkt die ervaring zich vaak nog tot spelletjes op de speelplaats, en wat rekenen en lezen in de les. Ook laten kinderen zich op deze leeftijd nog te vaak leiden door de keuze van hun vriendjes of hetgeen ze te zien krijgen op televisie en van de ouders. Valt die keuze later dan enorm hard tegen, is het vaak al te laat om er nog iets aan te veranderen. Dit zijn dan de kinderen die geen interesse meer gaan vertonen in de lessen, schoolmoe worden en vroegtijdig het middelbaar verlaten. En dat kan niet de bedoeling zijn.
Aan de andere kant is het ook niet bevorderlijk wanneer studies te lang heel algemeen worden gehouden, en de specifieke studiekeuze dus zo lang mogelijk wordt uitgesteld. Want een heel algemeen lesaanbod betekent dat iedere leerling dezelfde vakken te verwerken krijgt. Bollebozen in de wiskunde moeten zo nog lang worstelen met taalvakken en leesopdrachten, en talenknobbels lijken maar niet verlost te worden van vraagstukken, bewijzen, enz. Ook hier krijgen we dan weer te maken met schoolmoeheid en de bekende gevolgen.
Maar wat is dan wel een oplossing? Moet effectief het hele systeem van het huidige middelbaar onderwijs omgegooid worden of zijn er andere oplossingen? We kunnen het al snel eens worden over het feit dat het hele systeem volledig omgooien geen goed plan kan zijn. Dit gaat heel veel aanpassingen en veranderingswerk vragen, en dat zal niet op één twee drie geregeld zijn. Maar er zijn wel degelijk aanpassingen nodig, die zelfs op korte termijn al ingevoerd kunnen worden.
Zo kunnen kinderen in de lagere school het best goed opgevolgd worden, zodat er al een bepaald keuzepatroon vastgesteld kan worden. Dit hoeft nog niet volledig vast te liggen, want interesses van kinderen veranderen vaak nog. Maar meestal is al vrij snel duidelijk wat de sterke en minder sterke kanten van een kind zijn, en hier kunnen we dan even goed meteen rekening mee houden. 
Eenmaal in het middelbaar aangekomen, moet je de eerstejaars niet meteen levensbepalende keuzes voorschotelen. Wat wel een mogelijkheid is, is het openhouden van een aantal lesuren die dan persoonlijk ingevuld kunnen worden, naast een vast lesrooster. Is de leerling zeer actief? Dan kan hij een supplement sport kiezen. Blijkt al snel dat een bepaalde leerling zin heeft in een extra uurtje wiskunde? Dan heeft hij de keuze om een springuur op te vullen met allerhande vraagstukken en wiskundige raadsels. Zo stippel je een persoonlijk traject uit voor iedere leerling, aangepast aan zijn of haar behoeftes. Naargelang de leerling verder komt in het middelbaar onderwijs, schotel je meer doorslaggevende keuzes voor. Op die manier zorg je ervoor dat iedere leerling uiteindelijk eindigt met een programma waarin zowel enkele noodzakelijke basisvakken zitten, als persoonlijk uitgeselecteerde lessen.  
Natuurlijk zullen deze aanpassingen niet zo eenvoudig gaan als het nu is voorgesteld, maar het is wel al een begin. Dat het voorstel op tafel ligt om te sleutelen aan de huidige structuur van het middelbaar onderwijs, is een goede zaak. Nu moet enkel nog meer uitgewerkt worden wat er allemaal kan veranderen. Daarom kunnen de bevoegde minister van onderwijs en zijn werkteam best eens gaan praten met mensen die kennis van zaken hebben. Ga eens rondhoren op scholen zelf, voel enkele directeuren aan de tand en vraag de leerkrachten naar hun mening. Zij zijn tenslotte elke dag bezig met de vorming en opleiding van de  toekomstige afgestudeerden, en weten misschien wel het best wat er moet worden veranderd. En natuurlijk mogen we de leerlingen zelf niet vergeten. Het gaat tenslotte toch over hun toekomst, laat hen dan ook mee beslissen. Hebben ze meteen hun eerste keuze zelf al gemaakt! 

