Beeld je in: je beste vriend komt naar je toe en vertelt je dat hij holebi is. Zou dat de vriendschap tussen jullie beiden doen verdwijnen? Misschien had je al langer een vermoeden en zal je er geen probleem van maken, maar je kan ook erg geschokt reageren en niet weten hoe je te gedragen. De vraag is echter waarom homofobie in de 21ste eeuw nog steeds een probleem vormt? Waarom is onze afkeer jegens holebi's zo ingebed in onze maatschappij?
Homoseksualiteit is natuurlijk. Dolfijnen zijn bijvoorbeeld geslachtsloos en zullen dus altijd met iemand van dezelfde sekse paren. Andere dieren planten zich enkel voort met iemand van het andere geslacht, maar blijven achteraf levenslang samen met een soortgenoot die ook tot dezelfde sekse behoort als zijzelf. Mensen hebben daarentegen een soort fobie voor alles wat met homoseksualiteit te maken heeft. We vinden het onnatuurlijk, terwijl de dierenwereld ons duidelijk het tegendeel bewijst.
Homofobie is een maatschappelijk probleem dat wordt aangemoedigd door de kerk.  Het duurde bijvoorbeeld erg lang voordat ze het homohuwelijk goedkeurde. Daarnaast kan onze paus het niet laten om regelmatig te benadrukken dat een andere seksuele geaardheid ingaat tegen Gods wil. Dat is natuurlijk erg vreemd als je bedenkt dat de kerk een algemene boodschap van verdraagzaamheid en tolerantie uitdraagt. Ze vindt het belangrijk dat iedereen zijn medemens accepteert zoals hij is, maar zondigt zelf maar al te vaak tegen die regel. 
Jammer genoeg marginaliseren ook de media homoseksualiteit. Enkele weken geleden lanceerde VTM het nieuwe televisieprogramma 'Uit de kast'. Daarin worden verschillende holebi's gefilmd, die aan hun familie en vrienden nog niet durfden te vertellen over hun seksuele geaardheid. Het publiek krijgt tijdens de uitzending een beeld van de moeilijkheden waarmee de geïnterviewden te maken krijgen. Dergelijke programma's willen het probleem onder de aandacht brengen. Door te benadrukken dat holebi's niet de norm zijn, marginaliseren de media hen echter nog meer.
Overheden zijn te laks en pakken het probleem niet aan. Vorige week kregen twee jongeren een afranseling, omdat ze openlijk getuigden over hun geaardheid. Daarnaast gebruiken sommige mensen roepnamen om holebi's uit te schelden en publiekelijk te vernederen. Dergelijke berichten komen regelmatig voor in het nieuws en zouden een eerste aanstoot moeten zijn naar strengere straffen tegen homohaat. Overheden nemen echter onvoldoende initiatieven om het probleem aan te kaarten en moeten dringend een sensibiliseringscampagne uitwerken.
Overheden nemen niet enkel te weinig initiatief, maar geven ook vaak het slechte voorbeeld. Australië heeft onlangs nieuwe regels en straffen betreffende homohaat opgesteld, maar die zijn enkel van toepassing in de sport. In de kerk of in verband met andere religieuze activiteiten wordt intolerantie tegenover holebi's nog steeds toegelaten. Een vreemde manier om het probleem aan te pakken, want zo geef je als overheid de indruk dat verdraagzaamheid slechts in sommige gevallen nodig is. 
Gelukkig zijn er wel enkele initiatieven om dit maatschappelijk probleem te bestrijden. Enkele weken geleden sloten twee holebi's zich op in een ijzeren kooi op de Kunstberg in Brussel, speciaal om het probleem onder de aandacht te brengen.  Daarnaast bestaan er jaarlijkse optochten die moeten zorgen voor een hogere tolerantie, zoals de Antwerp Pride. Of die initiatieven ook daadwerkelijk voor een afname van de homohaat zorgen, is nog niet duidelijk. Overheden kunnen aan deze projecten echter wel een voorbeeld nemen om zelf meer initiatieven op touw te zetten.