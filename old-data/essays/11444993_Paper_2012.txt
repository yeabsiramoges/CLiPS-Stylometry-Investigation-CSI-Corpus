          De Nieuwe Bijbelvertaling

Bijbelvertalingen uit de brontekst zijn bijna net zo oud als de bijbel zelf. Het Nederlandse taalgebied heeft een lange traditie in het vertalen van het heilige boek. Reeds op tien januari 1477 werd de Delftse bijbel, tevens het eerste gedrukte boek in de Nederlanden, voltooid. In de daarop volgende eeuwen zagen meerdere vertalingen het licht. In 2004 werd de Nieuwe Bijbelvertaling voorgesteld in de kathedraal van Antwerpen. Dit reusachtige project heeft twaalf miljoen euro gekost en er werd tien jaar aan gewerkt. Reacties waren niet onverdeeld. De katholieke Kerk bant het zelfs uit zijn liturgie.

2. hoe de NBV tot stand kwam

De hamvraag is waarom een nieuwe Bijbelvertaling nodig is. Het boek bestaat al tweeduizend jaar, wat nieuws kan het ons nog brengen? Drie redenen werden aangehaald. Ten eerste rees in 1989 er bij verschillende Kerken de vraag naar een nieuwe Bijbelvertaling, één met een brede opzet, een standaard-Bijbel als het ware. Ten tweede bevatten de oudere Bijbels veel archaïsmen. Dit zorgde ervoor dat vele mensen niet begrepen wat er stond. Er was dus behoefte aan een herziening in eigentijds Nederlands. De Willibrordvertaling was eigenlijk al geschreven in hedendaags Nederlands, maar vervulde niet de rol van standaardvertaling. De derde reden is dat de vertaal- en Bijbelwetenschap zich doorheen de jaren ontwikkeld heeft. Archeologische vondsten zorgden voor nieuwe inzichten.

Vooral in het overwegend protestantse Nederland bestond er een behoefte aan een nieuwe Bijbelvertaling. Zij gebruikten nog steeds de NBG-vertaling van 1951, een bewerking van de Statenbijbel uit 1637. Begin jaren ’90 begonnen de Nederlandse Bijbelgenootschap en de Katholieke Bijbelstichting, in samenwerking met hun Vlaamse partners het Vlaams Bijbelgenootschap en de Vlaamse Bijbelstichting, aan dit ambitieuze project. Het team bestond uit vertalers, brontekstkenners, neerlandici, vertaalwetenschappers, supervisoren uit meer dan 20 verschillende kerkgenootschappen, schrijvers, dichters, literatuurcritci, Vlaamse deskundigen, deskundigen op liturgisch gebied en een begeleidingscommissie. Vlaamse deskundigen waren nodig om hollandismen te vermijden, het doel was immers een Bijbelvertaling voor het gehele taalgebied. Volgens professor Paul Gillaerts, hoogleraar Nederlands aan het departement Vertaler-Tolk van de Lessius Hogeschool in Antwerpen en lid van de begeleidingscommissie van de NBV, zijn Vlamingen veel picturaler en plastischer. Zonder Vlaamse medewerking zou er in de Nieuwe Bijbelvertaling uit bokalen gedronken worden, in plaats van uit drinkbekers. Ook construeren Vlamingen hun zinnen anders dan Nederlanders. In Nederland zegt men ‘die haar op doet staan’, terwijl men in Vlaanderen eerder zal opteren voor ‘die haar doet opstaan’. In geval van twijfel werd wel steeds de Noord-Nederlandse variant gekozen, dit omdat taalverschillen steeds kleiner worden ten gunste van Noord-Nederland.

De Nieuwe Bijbelvertaling doorliep een lang traject. Allereerst werden de Bijbelboeken vertaald door een brontekstkenner en een neerlandicus. Ze maakten een grondige analyse op grond van enerzijds de Griekse en Hebreeuwse tekst, anderzijds op grond van bestaande vertalingen. De brontekstkenner maakt vervolgens een woordelijke vertaling en noteert daarbij exegetische opmerkingen. De neerlandicus maakt een goedlopende Nederlandstalige tekst. Het vertaalkoppel overlegt en maakt een gezamenlijke vertaling. Deze tekst wordt gecontroleerd door twee andere vertaalkoppels. Hun commentaren worden verwerkt in weer een nieuwe versie. Vervolgens kunnen supervisoren, literatoren, Vlaamse en liturgische lezers en de begeleidingscommissie commentaar geven. Deze commentaar wordt gewogen, besproken en verwerkt in een lijst van wijzigingsvoorstellen. De begeleidingscommissie beoordeelt de opmerkingen. Vervolgens wordt er weer een nieuwe tekst gemaakt die aan een groter publiek wordt voorgelegd. Deze versies, want de tekst verscheen in drie delen, heten ‘Werk in uitvoering’. De reacties zorgden ervoor dat de vertaalmethode werd bijgesteld. Ten slotte werd de tekst beoordeeld door de eindredactie die aandacht had voor de (voor)leesbaarheid en de consistentie van de vertalingen.

3. verschillen tussen de oude en de nieuwe Bijbelvertaling

De Statenvertaling en de NBG zijn concordante vertalingen. Hierin verschilt de Nieuwe Bijbelvertaling. De twee belangrijkste doelstellingen waren doeltaalgerichtheid en brontekstgetrouwheid. Dit komt erop neer dat de vertaling de brontekst getrouw moet weergeven in de doeltaal. Wanneer je de tekst leest, mag je niet doorhebben dat het een vertaling is. Toch moet je ook kunnen zien dat het in een andere tijd en in een ander deel van de wereld geschreven is. Historische en culturele leenwoorden als eunuch en wadi maken dit duidelijk.

De Nieuwe Bijbelvertaling besteedt, meer dan andere vertalingen, aandacht aan de stijl. De Bijbel bevat verschillende genres. De Statenvertaling noteert alles als proza, de Societas Hebraica Amstelodamensis plaatst alles in korte regels onder mekaar. De Nieuwe Bijbelvertaling probeert de verschillende genres duidelijk te maken. Witregels, versregels en strofen maken duidelijk wanneer iets poëzie is. Parallellisme en beelden zijn belangrijke kenmerken in de Hebreeuwse poëzie. Daarom werden ze gerespecteerd en overgenomen. Ook werd er gezocht naar een natuurlijk ritme, eveneens belangrijk voor Hebreeuwse gedichten. Voor elk genre kiest de Nieuwe Bijbelvertaling een bijpassende stijl en taalniveau. Modieus taalgebruik werd geschuwd omdat ze aan verandering onderhevig zijn.

Verstaanbaarheid is een van de belangrijkste aspecten van de Nieuwe Bijbelvertaling. Dit resulteert regelmatig in versimpeling. Soms is deze versimpeling echter slecht voor het poëtische karakter van de bijbel. ‘Daarna stond Abraham op van het aangezicht van zijn dode’ klinkt heel wat mooier dan het huidige ‘hij stond op en verliet de tent waarin zijn overleden vrouw lag’.  ‘Huil niet langer, droog je tranen’ klinkt moderner, maar ook minder melodramatisch dan ‘bedwing uw stem van geween en uw ogen van tranen’, idem met ‘en het smartte Hem aan Zijn hart’ dat veranderd werd in ‘zich diep gekwetst voelen’ en ‘innerlijk met ontferming bewogen worden’ dat versimpeld werd tot ‘medelijden voelen’. 

De Bijbel is ontstaan in een patriarchale cultuur waarin de vrouw minderwaardig was. In deze Bijbelvertaling probeert men fanatiek exclusief mannelijk taalgebruik te bannen. ‘Mannen broeders’ werd veranderd in ‘broeders en zusters’, ‘mannen’ in ‘mensen’ en waar oorspronkelijk enkel ‘broeder’ stond, staat nu ‘broeder en zuster’. Zelfs het verwijzen met ‘hij’ of ‘zij’ is vermeden. Een voorbeeld hiervan is de wijziging van ‘wie oren heeft om te horen, moet zorgen dat hij goed hoort’ naar ‘wie oren heeft om te horen, moet goed luisteren.’

In Lucas’ kerstverhaal  zijn twee bekende woorden verdwenen: kribbe en herberg. De vertalers van de Nieuwe Bijbelvertaling wijzigen het slot van Lucas 2:7 in 2003 naar ‘ze wikkelde hem in een doek en legde hem in een voederbak, omdat er voor hen nergens plaats was’. Over de wijziging van ‘kribbe’ naar ‘voederbak’ en waarom ‘hem’ zonder hoofdletter is geschreven zal ik het later nog hebben. Deze alinea zal handelen over het woord ‘herberg’. In de Griekse grondtekst staat het woord ‘kataluma’, wat onderkomen of verblijfplaats betekent. Deze betekenis is veel algemener dan ‘herberg’, kataluma wijst erop dat ze echt nergens terecht konden. De parabel over de barmhartige Samaritaan kent wel een specifieker woord voor herberg: pandocheion. Over het woord herberg in het kerstverhaal was er discussie en uiteindelijk werd het gewijzigd in ‘omdat er voor hen geen plaats was in het nachtverblijf van de stad’. 

De vertalers hebben ook het Onze Vader anders vertaald. Het is nu geworden: ‘Onze vader in de hemel, laat uw naam geheiligd worden, laat uw koninkrijk komen en uw wil gedaan worden op aarde zoals in de hemel. Geef ons vandaag het brood dat wij nodig hebben. Vergeef ons onze schulden, zoals ook wij hebben vergeven wie ons iets schuldig was. En breng ons niet in beproeving, maar red ons uit de greep van het kwaad’. Persoonlijk vermoed ik dat deze nieuwe versie nooit helemaal zal doorbreken. Praktisch elke Vlaming kent het oorspronkelijke Onze Vader uit zijn hoofd, het is helemaal ingeburgerd. Moest de nieuwe versie erdoor komen, dan vrees ik dat het toch enkele generaties lang zal duren vooraleer dit gebed het bekendst wordt. De Nieuwe Bijbelvertaling veranderde ouderwetse werkwoordvormen, maar soms moet je de traditie bewaren.

Nog passages die tot het algemeen erfgoed behoren, zijn de tien geboden. Ook hier werd er aan gesleuteld. Het zesde gebod, oorspronkelijk ‘u zult niet doden’, is veranderd in ‘pleeg geen moord’. Technisch gezien, wanneer ik de onweerstaanbare drang voel iemand zonder voorbedachte rade dood te slaan, overtreed ik dit gebod niet. Ook het tiende gebod, ‘gij zult niet begeren’, is afgezwakt tot ‘zet uw zinnen niet op het huis’.

Het boek Ester komt in de Nieuwe Bijbelvertaling twee maal voor. Dit gebeurde omdat de Hebreeuwse tekst en het verhaal in de Septuaginta verschillen vertonen. In de Hebreeuwse tekst wordt er niet van God gesproken, terwijl in de Septuaginta Hij een belangrijke rol speelt. De Rooms-katholieke Kerk voegde de twee verhalen samen, gelukkig doet de Nieuwe Bijbelvertaling dit niet. Hierdoor zien we de ontwikkeling van een gewoon verhaal naar een religieus geschrift.

Het boek Tobit bestaat in twee versies, een lange en een korte. De Willibrordvertaling bevat de lange versie. Lang werd gedacht dat deze de oudste was, maar nieuw onderzoek toonde aan dat dit verkeerd is. Daarom koos de Nieuwe Bijbelvertaling voor de korte Tobit. 

De bijbel heeft ons vele uitdrukkingen gegeven. Spijtig genoeg heeft de nieuwe Bijbelvertaling er een aantal veranderd en geschrapt. Zo is het overbekende ‘in zak en as zitten’ gewoonweg verdwenen, net als ‘de doorn in het uw oog’, ‘op handen dragen’, ‘ er de hand in hebben’, ‘inpalmen’, ‘het hart stelen’, ‘het hart openen’ en ‘uw hart uitstorten’. De zondebok is veranderd in een gewone bok. ‘Uit den boze’ is ‘uit het kwaad’ geworden. Ook is het niet meer ‘in de boze dag’, maar ‘op de dag van het kwaad’. De verandering van boos naar kwaad is begrijpelijk, aangezien de betekenis van boos doorheen de eeuwen van betekenis veranderd is. Men is de mens niet meer van goede wil, maar het zijn de mensen die hij liefheeft. Christus geeft niet meer de geest, maar blaast zijn laatste adem uit. ‘De geest geven’ is nochtans veel toepasselijker in deze religieuze context. Sommige relatief onbekende uitdrukkingen zijn nu helemaal veranderd in ‘gewone’ woorden, zoals ‘het is hard u tegen de prikkels de verzenen te slaan’ dat nu ‘je kwelt jezelf door zinloze halsstarrigheid’ is geworden. 

De prachtige frase ‘ijdelheid der ijdelheden’ is veranderd in ‘lucht en leegte’. Het klinkt minder plechtig en poëtisch (alhoewel de nieuwe frase een alliteratie bevat), maar positief is wel dat de natuurmetafoor uit de Hebreeuwse tekst behouden blijft. Ook kent het hedendaagse Nederlands geen superlatief door een genitiefconstructie. De wijziging is spijtig, maar de vertalers moeten consistent zijn.

Het Hooglied bevat in de Statenvertaling “ik ben zwart, doch liefelijk”. De Nieuwe Bijbelvertaling verandert dit in “donker ben ik, en mooi”. Deze wijziging werd niet doorgevoerd vanwege politieke correctheid, maar het argument hiervoor vinden we in de context. Het verbindingswoord kan in het Hebreeuws zowel ‘en’, ‘maar’ en ‘toch’ betekenen. De keuze voor ‘en’ wordt gerechtvaardigd door het vervolg van de zin: “als de tenten van Kedar, als het doek van Salomo’s tenten.”

De twee bekendste veranderingen op het vlak van de woorden zijn ‘kribbe’ en de ‘maagd Maria’. Zoals reeds gezegd werd ‘kribbe’ veranderd in ‘voederbak’. De vertalers dachten dat de mensen nu het woord ‘kribbe’ niet meer verstaan. De tweede reden is dat mensen het woord ‘kribbe’ associëren met het kerstfeest en er een romantische voorstelling van maken. Door ‘kribbe’ te vervangen door ‘voederbak’ wordt de harde werkelijkheid duidelijk. Een negatieve kant hiervan is dat mensen in deze tijd bij het woord ‘voederbak’ sneller denken aan de huidige aluminium versie ervan. Maria wordt niet meer beschreven als de ‘maagd’, maar als het ‘meisje dat uitgehuwelijkt werd’. Vaarwel mysterie en kuisheid, het klinkt nu meer als de Thomas Jefferson-bijbel (hij herschreef de bijbel zonder de mirakels en liet het mysterieuze eruit). Waarom hebben de vertalers deze wijziging doorgevoerd? De reden was dat Maria verloofd was met Jozef, maar een verloving toen was iets anders dan een verloving nu. Het was geen vrijblijvende afspraak, maar een wettelijke overeenkomst. Het woord ‘uithuwelijk’ maakt dit duidelijk en het roept ook een cultuur op met andere gebruiken dan de onzen.

De spiegel uit Paulus’ brief aan de Korintiërs is veranderd in een wazige spiegel. Deze verandering is zeker toe te juichen. In Paulus’ tijd waren spiegels namelijk van brons of ijzer gemaakt, waardoor je enkel contouren zag. Dit is heel wat anders dan onze huidige glazen spiegels waarin we onze weerspiegeling haarfijn zien.

Het Hebreeuwse woord kinnor werd vroeger onterecht vertaald als ‘harp’. We denken hierbij direct aan de klassieke harp, zoals we zien in het schilderij ‘Saul en David’ van Rembrandt. Archeologische vondsten tonen echter aan dat een kinnor geen harp is, maar een lier. De Nieuwe Bijbelvertaling opteert dan ook voor deze term.

In de vorige alinea sprak ik al van archeologische vondsten. Voor theologen is de belangrijkste vondst uit de 20e eeuw ongetwijfeld de Dode Zeerollen, ook wel bekend als de Qumranrollen. Deze fragmenten uit Bijbelhandschriften werden neergepend tussen 250 voor Christus en 130 na Christus, en ze werden ontdekt tussen 1947 en 1956. Voordat deze ontdekking gedaan werd, moesten theologen werken met het oudste volledige Oude Testament uit 1006/1008 na Christus, een werk dat dus vele eeuwen jonger is. Kopiisten maakten doorheen de eeuwen vele fouten door de  Hebreeuwse letter d en r, w en j, k en m en b, en h en ch te verwisselen. De Dode Zeerollen gaven duidelijkheid. De NBG dateert uit 1951 en kon dus nog geen gebruik maken van deze ontdekking. Een voorbeeld van zo’n foute vertaling vanwege het verwisselen van letters is ‘mijn zwaard is in de hemel dronken geworden’. De Nieuwe Bijbelvertaling vertaalt deze zin correct: ‘want mijn zwaard verschijnt aan de hemel.’

‘Melaatsheid’ werd veranderd naar ‘huidvraat’. Naast mensen kunnen ook huizen, stoffen en leren objecten in de bijbel aan melaatsheid lijden. Melaatse mensen en objecten zijn onrein en beiden worden met een vergelijkbaar reinigingsritueel genezen. Hierom gebruikt de Hebreeuwse tekst hetzelfde woord voor zowel mensen als objecten. Moderne vertalingen gebruiken de termen huidziekte of uitslag voor mensen en schimmel voor objecten. Dit zijn dus twee verschillende woorden. De Nieuwe Bijbelvertaling wou weer één term, maar melaatsheid is een fout woord, want voor ons staat melaatsheid gelijk aan lepra. Melaatsheid wordt in Leviticus beschreven als ‘zwelling, uitslag of lichte plek die dieper zit dan het huidoppervlak en zich uitbreidt over het lichaam’. Het heeft dus niet dezelfde connotatie als lepra. We weten niet welke ziekte in Leviticus er nu juist bedoeld wordt. Alternatieven voor melaatsheid waren uitslag, aandoening of aantasting, maar deze werden te algemeen en onschuldig bevonden. Uiteindelijk werd geopteerd voor het nieuwe woord ‘huidvraat’.

Mensen denken in clichébeelden, daarom werden enkele wijzigingen van geografische termen doorgevoerd. Vroeger werd gezegd dat David zich verschanste voor Sauls troepen in de woestijn. Bij het woord ‘woestijn’ denken mensen van nu aan het beeld dat we van de Sahara hebben. Dit is echter niet correct. Daarom spreekt de Nieuwe Bijbelvertaling van een ‘in kloven doorsneden woestenij’. Ook verplaatsen wij woorden als ‘rivier’ naar onze eigen leefwereld. Ook dit is incorrect. Waterlopen in het Midden-Oosten bevatten immers niet het hele jaar door water. De Nieuwe Bijbelvertaling gebruikt daarom de term ‘wadi’: een droge rivierbedding in woestijnland. 

In de Oudheid was er een andere telling van uren dan de hedendaagse. In het dagelijkse leven werden er vrij globale tijdsaanduidingen gebruikt: zonsopgang, middaguur en zonsondergang. De Nieuwe Bijbelvertaling heeft dit overgenomen. Vroeger vertaalde men letterlijk, maar dat is verwarrend, want ‘het derde uur’ is niet gelijk aan drie uur.

In protestantse en Rooms-katholieke Bijbels verschillen bepaalde eigennamen. Voorbeelden hiervan zijn Noach en Noë, en Zacharia en Zakarias. De protestantse Bijbel baseert zich op de Griekse en Hebreeuwse namen die voorkomen in de originele Bijbeltekst. De Rooms-katholieke Bijbel baseert zich op de Latijnse Vulgata. Pas in 1968 werd er gezamenlijk een nieuwe spelling voor Bijbelse namen gekozen. Voornaamste regels waren een goede leesbaarheid en uitspreekbaarheid. De Nieuwe Bijbelvertaling herziet deze spelling. Ingeburgerde namen bleven behouden. Een nieuwe regels is dat elke ‘k’ in een naam veranderd moet worden in ‘ch’.

De Bijbelvertalers wouden archaïsmen eruit halen. Dat ‘gij kwaamt’ verandert naar ‘u kwam’ is begrijpelijk, maar sommige archaïsche bewoordingen moet je behouden, ze behoren nu eenmaal tot de sfeer van de bijbel. ‘Zoon des mensen’ klinkt veel plechtiger dan ‘mensenkind’, het ‘vlees’ klinkt veel plastischer dan ‘menselijk natuur’. ‘Aanschouwen’ klinkt veel mysterieuzer en mooier dan ‘zien geworden’. De engel kondigt niet meer de geboorte aan van ‘de Zaligmaker’, maar van ‘een redder’. Zaligmaker is verouderd, maar bij het woord redder ben ik eerder geneigd aan Baywatch te denken. 

Soms zorgen de veranderingen voor een perspectiefwijziging. Wanneer je ‘goedertierenheid’ verandert in ‘goedheid’, verlies je het aspect barmhartigheid. De verandering van ‘zalig’ naar ‘gelukkig zorgt’ ervoor dat het eeuwigheidsperspectief verloren raakt. Het begrip ‘vreze des Heeren’ wordt weergegeven als ‘ontzag voor de Heer’ of ‘eerbied voor de Heer’. Dit is slechts één zijde van de vreze des Heeren. ‘Ontslapen’ is veranderd naar ‘sterven’. Een logische wijziging, moest de gedachte aan slaap niet zo heel duidelijk in de brontekst zitten. ‘Bekeren’ wordt in de NBV systematisch vertaald met termen als ‘tot inkeer komen’, ‘berouw tonen’, ‘een nieuw leven beginnen’, ‘anders gaan leven’, ‘zijn leven beteren’ en ‘overgaan tot het geloof’. Het element van de totale ommekeer, dat duidelijk in het Hebreeuwse woord ‘sjoeb’ zit, is weg. Het is ingrijpend om te beseffen dat bekering volledig uit de bijbel verdwenen is! Het begrip ‘de zonde verzoenen’ is in de NBV weergegeven als de ‘zonde wegnemen’, ‘uitwissen’, ‘tenietdoen’, ‘vergeven’ en andere woorden van eenzelfde strekking. Maar het Hebreeuwse werkwoord legt een verband met het verzoendeksel op de verbondsark. ‘De zonde verzoenen’ veronderstelt een zoenoffer tot bedekking van de schuld. Mag zo’n essentieel gegeven in de vertaling wegvallen?

Er zijn termen die verzwakt worden, zoals de verandering van ‘heil’ naar ‘redding’. Ook de wijzigingen ‘ongerechtigheid’ naar ‘onrecht’ of ‘schuld’ en ‘welbehagen’ naar ‘wil’ of ‘verlangen’ zijn als een verzwakking te zien.

De Nieuwe Bijbelvertaling wil vereenvoudigen, maar is hierin toch niet consistent. De ‘stadhouder’, een toch vooral in Nederland bekend begrip, is een ‘prefect’ geworden. De ‘kamerling’ is plots een ‘eunuch’ en ‘rokken’ worden ‘tunica’s’. Er zijn zelfs begrippen die mij helemaal vreemd zijn. Een ‘sikkel’ kent iedereen, maar een ‘sjekel’ is een voor mij onbekend woord. Niet alle veranderingen zijn slecht natuurlijk. ‘Honderdman’ werd weer ‘centurio’, het oorspronkelijke woord. Dit is een logische verandering, bijna niemand weet wat een honderdman is, terwijl centurio toch een ingeburgerd woord is.

Een delicaat punt is de weergave van de Godsnaam. Joden schrijven JHWH, maar hardop zeggen ze ‘Heer’. De Statenvertaling koos ervoor het te vertalen als ‘Heere’ en ‘Eeuwige’. Zoals reeds gezegd waren feministische theologen het hier niet mee eens, de Godsnaam moest sekseneutraal zijn. Toch heeft de Nieuwe Bijbelvertaling voor het geblokletterde HEER gekozen.

De Hebreeuwse en Griekse teksten maken geen onderscheid tussen hoofdletters en kleine letters. In de eerste editie van de Statenvertaling lijkt het hoofdlettergebruik willekeurig gekozen. Latere edities maakten het hoofdlettergebruik wel consequenter. Vanaf 1950 werden alle voornaamwoorden die naar God of Jezus verwezen met een hoofdletter geschreven. De Nieuwe Bijbelvertaling koos ervoor in deze gevallen toch geen hoofdletter te noteren. Ze volgden de huidige trend van versobering. Deze trend zien we onder andere in het schrijven van een kleine ‘u’ in brieven.

4. waarom niet te gebruiken in de mis

Over de te gebruiken liturgische taal is er internationaal een consensus gegroeid. De liturgie moet standvastigheid tonen. Door het herhalen van de teksten staan de begrippen in het geheugen van de gelovigen gegrift. Een nieuwe vertaling zou dit proces verstoren. Tijdens interkerkelijke bijeenkomsten van katholieken, protestanten, orthodoxen en joden zal er wel uit de nieuwe bijbel worden gelezen.
Een Bijbelvertaling toont aan dat een tekst manipuleerbaar en interpreteerbaar is. De Bijbel is echter niet zomaar een boek. Voor velen is Ze ‘het’ boek van God, waarin Hij rechtstreeks tot hen spreekt. Dat boek ordent hun denken, dat boek geeft hun leven perspectief. Bovengenoemde veranderingen, en dan vooral de perspectiefwijzigingen, kunnen voor een drastische verandering zorgen. 
De bisschop van ’s Hertogenbosch en kardinaal Danneels maakten bekend dat de Nieuwe Bijbelvertaling prachtig en uniek is, maar taboe zal zijn in de katholieke liturgie. Voor de heilige mis gelden criteria van hoger en Hoger orde. Het zou te simplistisch zijn te stellen dat deze weigering weer een voorbeeld is van hoe conservatief de katholieke Kerk is. De katholieke Kerk had reeds in 1995 een herziene editie van de Willibrordusvertaling uit 1975 uitgegeven. Het zouden onnodige kosten zijn om alle publicaties opzij te zetten en te vervangen door de Nieuwe Bijbelvertaling.
Aanvankelijk stemde iedereen ermee in om de bijbel nog eens te vertalen, enkel uit joodse en orthodoxe hoek kwam er geen respons. Zij bedienen zich van de oorspronkelijke tekst. 
Later zullen Nederlandse protestanten kritiek spuien, er is een geladen domineesdiscussie aan de gang bij onze noorderburen. Vooral de calvinisten zien de Statenvertaling als het tweede geïnspireerde boek na de oude Hebreeuwse en Griekse boeken. 
De Amsterdamse School, een stroming binnen de protestantse Bijbelse theologie die veel nadruk legt op het verhaal in de Bijbel, pleit voor het behoud van de letterlijke overzetting van de brontekst, ook als die in de vertaling nauwelijks begrepen wordt. Enkele aanhangers begonnen aan hun eigen Bijbelvertaling. 
De bisschoppen bannen de nieuwe Bijbelvertaling nu wel uit de liturgie, maar zal hier ooit verandering in komen? Zelfs het Onze Vader, een gebed dat helemaal ingeburgerd is en dat iedereen uit het hoofd kent, werd aangepast. Zullen wij ooit in de misviering deze nieuwe versie aanhoren? Persoonlijk betwijfel ik het. De Kerk heeft gedurende eeuwen al een aantal aanpassingen gedaan, zoals de mis in het Nederlands doen in plaats van het Latijn, maar over het algemeen is de Kerk nog zeer conservatief. Bepaalde vertrouwde termen zou je ook gewoon niet mogen veranderen. Volgens Rik Torfs, hoogleraar kerkelijk recht, verlies je hierdoor emotionele verbondenheid.

5. besluit

Was deze Nieuwe Bijbelvertaling al deze moeite en al dat geld waard? Sommige aanpassingen zijn zeer terecht, over andere heb ik zo mijn twijfels. Het leest makkelijker dan de NBG, maar persoonlijk vond ik de Willibrordvertaling reeds zeer geschikt.









