Pesterijen, discriminatie, geen gelijke rechten, verbaal en fysiek geweld...  Dagelijks worden homoseksuelen geconfronteerd met deze zaken. En hoewel de westerse wereld heel wat onrechtmatigheden heeft weggewerkt door de jaren heen, moeten homo's nog steeds vechten tegen discriminatie, maar ook fysiek en psychisch geweld. Europese overheden proberen daar iets aan te veranderen en nemen maatregelen om gelijke rechten en kansen te garanderen, want laten we eerlijk zijn: anno 2013 kan homohaat toch niet meer geaccepteerd worden? 
Het zal je maar overkomen. Je vindt de liefde van je leven, maar die wordt niet getolereerd door de maatschappij. Jouw liefde wordt niet aanvaard omdat de maatschappij een ander beeld heeft en daar niet van wil afwijken. Elk kind moet namelijk een moeder en een vader hebben. Twee vrouwen of twee mannen die samen een gezin willen starten, kan dus niet. Wie er toch voor kiest om zijn liefde voor hetzelfde geslacht openlijk te uiten, kan nare gevolgen verwachten. Zo zijn er heel wat bekende atleten die niet uit de kast komen omdat zij vrezen dat hun seksualiteit het einde van hun sportcarri√®re zal betekenen. Ook minder bekende homo's vrezen voor maatschappelijk gevolgen.
Een angst die terecht is, zo blijkt uit het protest in Parijs. Toen president Hollande het homohuwelijk regulariseerde, kwamen mensen masaal op straat om te protesteren. Volgens hen is homoliefde onnatuurlijk en mag het niet geaccepteerd worden. Ongelofelijk, nietwaar? Het is gewoonweg niet te begrijpen dat mensen zich verzetten tegen liefde. Liefde zou goedheid moeten brengen in deze wereld, geen protest. 
Religies, angst en haat
Religies spelen een grote rol bij homohaat. Door de eeuwen heen hebben zij zich verzet tegen homoseksualiteit. Mannen die verliefd waren op elkaar, werden achtervolgd en vermoord. Het was namelijk een schending van de religieuze waarden. Wat veel religieuzen echter vergeten is dat God een vredige wereld wil waar iedereen elkaar liefheeft. Een beetje tegenstrijdig met de praktijk, nietwaar?
Ook vandaag nog zijn religies niet in staat om het voorbeeld van hun God te volgen. De katholieke kerk weigert bijvoorbeeld nog steeds om homo's te huwen. Wie de verhalen in de Bijbel leest, merkt echter op dat Jezus opkwam voor onderdrukten zoals zieken, armen en prostituees. Vandaag behoren homo's tot die groep, maar de katholieke kerk vindt het blijkbaar moeilijk om het voorbeeld van Jezus te volgen.
Verder speelt ook de angst voor verandering een grote rol. Mensen vrezen dat rechten toekennen aan een onderdrukte groep, heel wat onaangename veranderingen met zich zal meebrengen. Homoseksualiteit zou maar eens populair kunnen worden, alsof het een bewuste keuze is die mensen maken. Of erger nog: het kan besmettelijk zijn! Het klinkt stupide, maar sommige mensen denken zo. Anderen vrezen dan weer dat homo's hen zullen lastigvallen. Onterechte gedachten die vaak ernstige gevolgen met zich meebrengen. Mensen keren homo's de rug toe of gebruiken fysiek geweld om hun homohaat te uiten. Gelukkig treden heel wat overheden op om zulke wantoestanden te vermijden. Wie fysiek geweld uit tegen homo's, moet bijvoorbeeld een gevangenisstraf uitzitten. Toch zijn deze maatregelen niet genoeg want nog steeds ondervinden homoseksuelen agressie. En ook discriminatie blijft een gevoelige kwestie.
Ondanks de wettelijke inspanningen van overheden zoals het regulariseren van het homohuwelijk, het toekennen van straffen voor agressie tegen homo's, enzovoort. is de strijd tegen homohaat nog niet gewonnen. Verschillende bekendheden proberen voor verandering te zorgen door homoseksualiteit openlijk te steunen en aanvaarden. En ook religies kunnen een verschil maken door hun armen open te stellen voor de onderdrukte bevolkingsgroep, een groep die net zoals alle andere mensen op deze wereld alleen maar wil liefhebben.  Het geciviliseerde westen mag zich dan wel tolerant noemen, maar anno 2013 is het westen toch niet zo tolerant zoals beweerd wordt. Hopelijk komt daar snel verandering in...  