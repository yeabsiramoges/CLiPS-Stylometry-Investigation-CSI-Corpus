ZEG NEEN TEGEN MEER INSCHRIJVINGSGELD
Het leven is duur geworden. Tegenwoordig betalen we veel geld voor benzine, stookolie, elektriciteit en voeding; om over de huur of de aankoop van een huis nog maar te zwijgen. Ook een kind kost geld.  Ouders klagen zelfs dat ze evenveel geld uitgeven aan hun kinderen dan aan hun huis. En net nu iedereen moet besparen, stijgt het inschrijvingsgeld van het hoger onderwijs. Is duurder onderwijs echt nodig?
Wie kan dit nog betalen? Wie wil dit nog betalen? Kunt u het zich als ouder voorstellen om nog meer geld uit te geven aan het academiejaar van uw kind? Kunt u zich dit permiteren? Of bent u van plan om uw kind te laten delen in de kosten? Of neemt uw oogappel al financiële verantwoordelijkheid en staat hij of zij zelf in voor het inschrijvingsbedrag? Zowel ouder als student lacht groen om de nieuwe maatregel van het ministerie van Onderwijs.
Bij de start van het academiejaar 2015-2016 zal het inschrijvingsgeld aan hogescholen en universiteiten maar liefst € 890 bedragen, terwijl dat voordien maar € 619 was. Dat is dus een steiging van € 271. Minister van Onderwijs Hilde Crevits maakte dit in het najaar van 2014 bekend. 

Minder participatie

Deze maatregel vraagt om problemen. Om te beginnen is het voor de meerderheid van de ouders al moeilijk genoeg om een volledig academiejaar te betalen. Want bovenop de kosten van het inschrijvingsgeld, geven zij niet alleen geld uit aan een kot en/of vervoer (trein, tram, bus), maar ook aan de cursussen van de student. Ze voorzien hun kind van voeding op hun kot en geven hen af en toe een zakcentje om op café te gaan. Het gevolg is dat ouders bij hun kind zullen aankloppen om het academiejaar mee te bekostigen. 

Dit brengt ons bij het tweede probleem: de mogelijkheid bestaat dus dat de student mag bijdragen aan het kostenplaatje van hun academische carrière. Zij zullen een deel van het geld dat ze verdienen tijdens hun vakantiejob mogen uitgeven aan dat inschrijvingsbedrag, of aan de voeding op hun kot, of aan hun cursussen. En dat terwijl niet alleen het leven van een volwassene, maar ook dat van een student duur is, ondanks de faciliteiten die hen worden aangeboden in de cinema/theater enz. 

Ten derde werkt deze maatregel niet motiverend om aan het hoger onderwijs te gaan studeren. Integendeel, het boezemt zowel de student als de ouders schrik in. "Er wordt minder geparticipeerd als de prijs hoog is", zegt onderwijsexpert Ides Nicaise. Is het dat wat Hilde Crevits wil bereiken? Wil zij de studenten de kans op goed en degelijk onderwijs ontzeggen, net nu een diploma zo broodnodig is in de maatschappij van vandaag? Een mindere toestroom van studenten zal dus ook zorgen voor een soort elitevorming aan hogeschool en universiteit. Tenslotte zal de kwaliteit van het onderwijs er niet op verbeteren. Als je denkt meer kwaliteit te krijgen door meer te betalen, dan ben je mis. Deze maatregel is louter een boekhoudkundige kwestie.

Rock Werchter

Nochtans hebben de studenten in België niet te klagen. In het Verenigd Koninkrijk betaal je maar liefst € 11 009 als inschrijvingsbedrag, in Slovenië kan het oplopen tot maximum € 9375 en in Italië spendeer je al € 1300 aan de inschrijving van de student. Is het in België dan toch zo slecht nog niet?

Ten eerste verandert er in negatieve zin niets aan het systeem van de studietoelagen: die worden verder uitgebreid. Als ouders van studenten moord en brand schreeuwen dat ze het inschrijvingsgeld van kindlief niet kunnen betalen, dan kunnen zij nog altijd beroep doen op een beurs.

Verder vindt Miet Smet dat studenten niet hoeven te klagen over een duur studentenleven. Zij zegt dat jongeren evenveel geld uitgeven aan festivals (zoals Rock Werchter), feestjes en alcohol. "Jongeren doen hun vakantiejob met plezier als ze daarna met hun geld kunnen feesten, maar ze klagen wel over het feit dat ze wat meer mogen betalen voor hun academische carrière?"

Duurder onderwijs is niet nodig, de verhoging van het inschrijvingsgeld kent dus vele tegenstanders. Iedereen is boos, want geen enkele ouder staat te popelen om nog meer geld uit te geven aan de studies van zijn kind, en weinig studenten zijn bereid om (extra) te werken om de inschrijving mee te bekostigen. Tenslotte krijgt vooral de elite toegang tot het hoger onderwijs. Een hoger onderwijs dat er niet beter van wordt. Duurder onderwijs is geen maatregel, maar een probleem.