Inleiding
We kunnen er niet omheen dat het Engels in onze huidige geglobaliseerde wereld een van de belangrijkste talen is. Het is niet alleen nuttig om de vraag te stellen hoe het die positie verworven heeft, maar vooral of het Engels erin zal slagen om in de toekomst een wereldtaal te blijven. Het is ook interessant om te bestuderen of het al dan niet in zijn huidige vorm zal blijven voortbestaan. Om een antwoord te krijgen op die vragen, bestuderen we de publicaties van enkele linguïsten over het verleden, heden en de toekomst van het Engels als wereldtaal. Zo kunnen we uiteindelijk meer te weten komen over hoe het zal evolueren. 

2. Termen
2.1. Welke variant van de Engelse taal duiden we aan met de term 'Engels'?
Hoewel de term 'Engels' meestal enkel aan de Britse en Amerikaanse variant van het Engels doet denken, bestaan er talloze Engelse dialecten. 'Engels' is dus niet alleen de benaming voor de twee eerdergenoemde varianten, maar ook voor verscheidene dialecten die onder andere te vinden zijn in delen van Afrika, Europa, Oceanië en Azië (Schneider, 2007, p. 2).

2.2. Wat bedoelen we met de termen 'wereldtaal' en 'lingua franca'? 
We spreken van een wereldtaal bij een taal die in zeer grote delen van de wereld voor communicatieve doeleinden gebruikt wordt. De term 'lingua franca' daarentegen gebruiken we om te verwijzen naar een taal die mensen met een verschillende moedertaal gebruiken om met elkaar te communiceren. Bij het Engels hebben we het concreet over 'English as a lingua franca', afgekort 'ELF' (Seidlhofer, 2005, p. 339).

3. Geschiedenis van het Engels
Om meer te weten te komen over de huidige positie van de Engelse taal en bijgevolg ook over wat de toekomst voor deze taal in petto heeft, is het belangrijk om even stil te staan bij enkele historische feiten die ervoor gezorgd hebben dat het Engels een wereldtaal geworden is. Die gebeurtenissen zijn zowel rechtstreeks als onrechtstreeks verbonden met de opmars van het Engels als wereldtaal en lingua franca. 

3.1. Verleden
3.1.1. Van British Empire naar Commonwealth
We gebruiken de benaming British Empire om te verwijzen naar het immense gebied waarover de Britten vanaf de zestiende eeuw regeerden (Schneider, 2007, p. 3). Het ging hierbij dus vooral over kolonies, die later onafhankelijk werden. De huidige Verenigde Staten (VS), die in 1776 de onafhankelijkheid uitriepen, zijn hier een mooi voorbeeld van. In de periode tussen 1776 en de Tweede Wereldoorlog volgden verscheidene andere kolonies hun voorbeeld en riepen ze de onafhankelijkheid uit (McArthur, 2006, p. 381). 
Na de Tweede Wereldoorlog verbrokkelde het British Empire, voornamelijk door de economische gevolgen van de oorlog, maar ook onder druk van de VS en door moeilijkheden op sociaal vlak. Veel landen die voordien tot het British Empire behoorden, werden enkele jaren na de oorlog onafhankelijk. Voorbeelden hiervan zijn India, Pakistan en het huidige Zimbabwe. Langzaam maar zeker volgden er nog andere landen, maar het liep niet allemaal van een leien dakje. Er ontstonden namelijk vaak spanningen tussen Groot-Brittannië en de voormalige kolonies (McArthur, 2006, pp. 377-378).
Toch besloten sommige van die onafhankelijke landen om de banden met Groot-Brittannië te onderhouden. Zo ontstond de Commonwealth of Nations, ook wel gewoon Commonwealth genoemd. Het hoofd van die Commonwealth was de Britse koningin Elizabeth II, van wie verwacht werd dat ze een meer neutrale visie had dan politici. De verschillende landen die tot de Commonwealth behoorden, hadden dus nog wel een eigen regering (McArthur, 2006, p. 378).

3.1.2. Explosie van het Engels als wereldtaal
Er zijn verschillende redenen waarom het Engels een wereldtaal en bijgevolg ook een lingua franca geworden is. Het is duidelijk dat de vele sociale en economische veranderingen van de laatste decennia een grote rol gespeeld hebben in dit proces. De belangrijkste veranderingen worden hier op een rijtje gezet.

3.1.2.1. De Eerste Wereldoorlog en de Tweede Wereldoorlog 
De meest invloedrijke Engelssprekende landen behoorden tot de overwinnaars van de wereldoorlogen. Dat gold onder andere voor Groot-Brittannië na de Eerste Wereldoorlog. Zo verspreidde het Engels zich dan ook stilaan op het Europese vasteland. Dat proces werd voortgezet tijdens en na de Tweede Wereldoorlog. De taal bleef ook toen nog belangrijk: "And where English arrived it tended to stay on after the hostilities ended" (McArthur, 2006, p. 369). Dat was vooral te danken aan het feit dat de VS als grote overwinnaar van de Tweede Wereldoorlog uit de bus kwamen. Ze hielpen Europa met de heropbouw van verwoeste steden en boden ook sociale hulp (McArthur, 2006, p.369). Bovendien is het plausibel dat de bevolking de Engelse taal goed ontving, omdat het de taal van de bevrijders was en mensen er dus een positieve kijk op hadden. 

3.1.2.2. De Koude Oorlog
De Koude Oorlog was eigenlijk een strijd om invloed tussen het Westen en het Oosten, met als grootste spelers respectievelijk de VS en Rusland. Aan het einde van de Sovjet-Unie in 1989 leken de VS de strijd gewonnen te hebben. Het feit dat de VS daardoor zo veel prestige verkregen, zorgde ervoor dat sommige voormalige Sovjetlanden het Engels boven het Russisch verkozen als communicatietaal (McArthur, 2006, p.369). 

3.1.2.3. Globalisering
Globalisering is een tamelijk recent fenomeen, waarbij alle landen van de wereld onder andere op cultureel en politiek vlak sterk met elkaar verbonden zijn. Bovendien is er een wereldwijd handelsnetwerk ontstaan. Omdat de VS het centrum van deze geglobaliseerde wereld zijn, is het dan ook vanzelfsprekend dat (de Amerikaanse variant van) het Engels de communicatietaal bij uitstek is (McArthur, 2006, p.370). Toch stelt McArthur dat die lingua franca niet eender welke variant van het Engels mag zijn, maar bij voorkeur een "'educated' accent" (p. 370) is. Dat betekent dus ook dat het Amerikaans Engels wel de dominante vorm is, maar dat verzorgd Brits Engels ook nog steeds gebruikt wordt en zelfs een zeker prestige heeft (McArthur, 2006, p. 376). 

3.1.2.4. Internet en computer
De VS waren het centrum van onderzoek naar computertechnologie. Vanzelfsprekend gebeurde dat onderzoek dan ook in het Engels. Daarom waren veel besturingsprogramma's vroeger alleen in het Engels beschikbaar (Singh, 2005, p. 201-202). Verder werden veel computertermen rechtstreeks uit het Engels overgenomen en gebruikt in andere talen, bijvoorbeeld: computer, downloaden, harddrive,  etc. 
3.1.2.5. Popcultuur
Hoewel we er niet meer vaak bij stilstaan, is het Engels bijzonder sterk aanwezig in de popcultuur. Zoals eerder al vernoemd, zijn de VS het centrum van de geglobaliseerde wereld en zijn ze daarom ook het culturele centrum van die wereld. Veel populaire literatuur en popmuziek komt dan ook uit de VS. We kunnen dus stellen dat de populariteit van het Engels gedeeltelijk te danken is aan de immense populariteit van Engelstalige televisiezenders, boeken en popgroepen (Northrup, 2013, pp. 129-135).

3.2. Heden
3.2.1. Internet en computers
Volgens Singh (2005) worden veel computerprogramma's niet langer uitsluitend in het Engels aangeboden, maar ook in andere talen, omdat dat gemakkelijker is voor de gebruikers. Hetzelfde geldt voor het internet. Vroeger was het gros van de websites namelijk uitsluitend Engelstalig, terwijl anderstalige websites nu ook aan een opmars zijn begonnen (pp. 201-202).

3.2.2. Internationale organen
In de meeste internationale organen, zoals de Europese Unie en de Verenigde Naties, is het de gewoonte om met elkaar te communiceren in het Engels. Het is immers belangrijk dat de verschillende landen elkaar goed begrijpen. Een groot voordeel van één specifieke communicatietaal is dat geen enkele natie benadeeld wordt. Het zou ook een optie kunnen zijn om alle landen hun eigen taal te laten spreken, maar omdat er dan tolken aanwezig moeten zijn, zou dat extra kosten met zich meebrengen (Northrup, 2013, pp. 110-111).

3.2.3. Welke Engelse variant kent de meeste navolging?
Zoals hierboven al vermeld, kent de Amerikaanse variant van het Engels vandaag de meeste navolging. De reden daarvoor is dat Amerika een belangrijke rol vervult in de culturele, politieke en economische wereld, waardoor het veel invloed heeft op die uiteenlopende gebieden. Zo is het gros van modern entertainment afkomstig uit de VS en is Amerika nog altijd een politieke en economische grootmacht. De invloed van de VS op de rest van de wereld is dus bijzonder groot. 

3.3. Toekomst 
Het is zeer moeilijk om de toekomst van het Engels te voorspellen. Ishtla Singh (2005) geeft hiervoor de volgende reden: "(...) there are no precedents for understanding the potential fate (or fates) of a language 'when it achieves genuine world status'" (p. 198). Toch discussiëren taalwetenschappers hevig over de vraag of het Engels ook in de toekomst nog een wereldtaal zal blijven. Hoewel er duidelijke nuanceverschillen zijn tussen de stellingen die de linguïsten innemen, lijken de meesten het op één belangrijk punt met elkaar eens te zijn: het Engels zal nog niet onmiddellijk verdwijnen als wereldtaal.
Paul Bruthiaux stelt bijvoorbeeld dat talen aan bepaalde voorwaarden moeten voldoen om een wereldtaal te kunnen worden. Een wereldtaal moet onder andere gemakkelijk te verwerven zijn en diegene die de taal leert, moet zogenaamde "user driven change" (Bruthiaux, 2002, p. 129) kunnen doorvoeren. Hij benadrukt dus dat het publiek een taal goed moet ontvangen voor er ook maar een kans bestaat dat die taal een wereldtaal kan worden. Naar zijn mening is het Engels voorlopig de enige taal die aan die belangrijke voorwaarden voldoet. Hij denkt dus niet dat het Chinees in de nabije toekomst de rol van het Engels zonder meer zal kunnen overnemen, zelfs niet als de VS hun machtspositie verliezen (Bruthiaux, 2002, p. 129).
David Northrup is het eens met Paul Bruthiaux en is dus ook van mening dat het Engels niet meteen plaats zal moeten maken voor het Chinees als wereldtaal. Enkele redenen die hij daarvoor aanhaalt, zijn het feit dat het China waarschijnlijk nog heel wat tijd zal kosten om even belangrijk te worden als de VS en dat het onwaarschijnlijk is dat het Chinees een taal van internationaal belang zal worden. Het Chinees is momenteel immers enkel van belang binnen Azië en China zelf, terwijl het Engels zich al lang niet meer alleen in het Verenigd Koninkrijk en in de VS verspreidt. Bovendien heeft het Engels de verbrokkeling van het British Empire doorstaan, wat erop wijst dat de groei van een taal niet noodzakelijk samenhangt met de groei van een gebied (Northrup, 2013, p. 158). Northrup concludeert eveneens het volgende: "The fate of English as the global language does not depend on those who speak it as their home language; it depends on those who speak it as a second or third language" (p. 158). De taal is dus grotendeels afhankelijk van de mensen die het als tweede of derde taal leren. 
Ishtla Singh (2005) benadrukt de stelling dat het Engels waarschijnlijk niet zonder meer zal blijven voortbestaan, maar dat er na enige tijd hybride Engelse varianten zullen ontstaan door het contact tussen Engels en andere talen. Zoals eerder vermeld, zal het Engels op het gebied van computers en internet minder belangrijk worden volgens Singh. Het zal waarschijnlijk een van de vele opties worden in plaats van een absoluut dominante taal (Singh, 2005, pp. 202-203).

4. Conclusie
Het is duidelijk dat het Engels niet uit het niets een wereldtaal is geworden. Er gingen heel wat historische gebeurtenissen en processen aan vooraf, die er langzaam maar zeker voor zorgden dat het Engels een wereldtaal en de lingua franca bij uitstek kon worden. De Engelse taal, en dan voornamelijk ook de Amerikaanse variant, zijn daarom niet meer weg te denken uit onze huidige leefwereld. De grote vraag die velen zich stellen, is of het Engels zijn positie als wereldtaal en lingua franca ook in de toekomst zal kunnen blijven behouden. Hoewel niet alle linguïsten een even rooskleurige visie hebben op de toekomst van het Engels, zijn ze het er wel over eens dat de taal in de nabije toekomst weinig echte concurrentie zal krijgen van andere talen en dus zijn positie zal kunnen behouden. Ten slotte zijn de meesten van mening dat het voortbestaan van het Engels uiteindelijk in grote mate afhankelijk is van diegenen die de taal gebruiken. Het is namelijk heel waarschijnlijk dat de toekomst van het Engels ligt in het feit dat er hybride vormen van die taal zullen ontstaan door contact met andere talen. 
















