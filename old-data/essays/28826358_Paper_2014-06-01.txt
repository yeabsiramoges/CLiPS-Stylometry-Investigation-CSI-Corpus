Inleiding
Elke dag komen we voortdurend in aanraking met gesproken taal. Het is voor ons zo evident om spraak te begrijpen en te produceren, dat we er niet bij stilstaan dat we het ooit hebben moeten aanleren. Voor peuters is het allemaal niet zo gemakkelijk. Zij zijn nog maar net gestart met het begrijpen van de symbolische betekenis van taal en het aanleggen van hun woordenschat. Dat is een proces dat verschillende jaren in beslag zal nemen en dat periodes kent van vallen en weer opstaan. Deze paper behandelt eerst twee problemen bij woordenschatverwerving en focust daarna op overgeneralisatiefouten bij peuters. 
1. Woordenschatverwerving: twee problemen en hun oplossingen
1.1 Het segmentatieprobleem
Peuters worden dagelijks overrompeld door een ononderbroken stroom van klanken: er is in een zin geen fysisch hoorbare pauze tussen de verschillende woorden. Die klankstroom is alles wat peuters hebben om hun woordenschat op te bouwen, want het zal nog lang duren vooraleer ze kunnen lezen. Het segmenteren van die klankstroom en het afleiden van woorden lijkt bijna onmogelijk, omdat peuters geen enkel idee hebben waar een woord begint en waar het eindigt (Stilwell Peccei, 2006). 
Taalafhankelijke aanwijzingen in het spraakpatroon vergemakkelijken de segmentatie en lossen zo het segmentatieprobleem gedeeltelijk op. Nederlands is een taal die gebruikmaakt van het contrast tussen sterke en zwakke syllaben. De meeste woorden in het Nederlands beginnen met een sterke syllabe en eindigen op een zwakke: vader, zetel, lopen, alle, lezen… Om woorden uit de klankstroom te halen, maken peuters gebruik van een metrische strategie: wanneer ze een sterke syllabe waarnemen, gaan ze ervan uit dat er een nieuwe woord begint (Vroomen, 1997).
Ondanks die techniek die het segmenteren gemakkelijker maakt, blijft het segmenteren van een klankstroom een complex proces waartegen veel fouten worden gemaakt. Een voorbeeld van een fout die vaak voorkomt, is het beschouwen van een woordgroep als één woord: een peuter kan ‘in bad’ als één woord aanzien, omdat het vaak vlak na elkaar wordt gezegd (Stilwell Peccei, 2006).
1.2 Het inductieprobleem
Peuters leren nieuwe woorden door middel van inductie: ze vergroten hun woordenschat door te luisteren naar de spraak van anderen en hieruit nieuwe woorden af te leiden. Maar die inductie brengt enkele problemen met zich mee. Om te beginnen kunnen er meerdere hypothesen over eenzelfde woord ontstaan: verwijst het nieuwe woord naar een deel van het geheel, het geheel zelf of naar een eigenschap van het geheel? Het is ook onmogelijk om via inductie abstracte zelfstandige naamwoorden te leren. Die woorden verwijzen namelijk naar niets concreets en kunnen onmogelijk door middel van zuivere inductie worden aangeleerd. Bovendien is het zeer moeilijk om via inductie werkwoorden aan te leren, omdat ze abstract en niet-tijdspecifiek zijn (Guasti, 2002).
Als we rekening houden met die drie problemen, is het onmogelijk voor een peuter om woorden te leren via inductie, maar Guasti (2002) veronderstelt dat er drie vooringeno-menheden of biases zijn die de problemen in verband met inductie van tafel vegen of toch ten minste verkleinen. Ten eerste is er de whole object bias. Die bias stelt dat een peuter een verwijzing naar een nieuw woord altijd bekijkt als verwijzende naar een geheel en niet naar een deel van het geheel of het materiaal waarvan het gemaakt is. Ten tweede is er de taxonomic bias. Volgens deze bias refereren nieuwe woorden veeleer aan objecten die dezelfde eigenschappen of functie delen, dan aan objecten die thematisch gerelateerd zijn. Uit onderzoek trokken Golinkoff, Shuff-Bailey, Olguin en Ruan (1995) de conclusie dat een peuter het nieuwe woord ‘koe’ veeleer zal relateren aan ‘varken’ dan aan ‘melk’. Ten laatste is er de mutual exclusivity bias die stelt dat peuters ervan uitgaan dat een object maar één exacte betekenis heeft: elk object heeft zijn eigen label. Volgens die bias bestaan er voor peuters dus geen synoniemen: elk woord is verschillend.
Rekening houdend met die biases, verloopt het woordenschatverwervingsproces als volgt: Bij het horen van een nieuw woord gaat de peuter er volgens de eerste bias van uit dat de term slaat op het object in zijn geheel. Als het object al een naam heeft, concludeert de peuter, volgens de derde bias, dat de nieuwe term verwijst naar een deeltje of een eigenschap van het object (Guasti, 2002).
Guasti (2002) onderlijnt wel dat de biases niet zorgen voor prohibities, maar veeleer voor favoriete keuzes. Ze helpen peuters bij het oplossen van het inductieprobleem, maar lossen het probleem niet volledig op. Ze verklaren bijvoorbeeld nog altijd niet hoe peuters werkwoorden, voorzetsels en abstracte zelfstandige naamwoorden aanleren. Om die categorieën correct te leren, moeten peuters beroep doen op de syntaxis.
2. Het decontextualisatieproces
Peuters zeggen hun eerste woordjes, proto-woorden of vocal gestures, in een zeer specifieke context (Barrett, 1986). Hun woordgebruik verwijst veeleer naar een situatie dan naar specifieke objecten binnen die situatie (Stilwell Peccei, 2006). Zo zal de peuter bijvoorbeeld enkel verwijzen naar de gezinswagen als ‘auto’ wanneer de wagen voor het huis is geparkeerd. Als er een auto door de straat rijdt en er wordt aan de peuter gevraagd om dit object te benoemen, bestaat er een kans dat hij de vraag niet kan beantwoorden.
Gedurende de eerste maanden van spraak komt het proces van decontextualisatie op gang (Barrett, 1986). De peuter begint te beseffen dat een woord verwijst naar een object en niet naar een specifieke situatie. Met andere woorden, de peuter moet in deze periode objecten losmaken uit hun omgeving. Volgens Nelson (1986) gebeurt dit sneller bij objecten die een rol spelen in verschillende omgevingen. Zo is het gemakkelijk voor de peuter om tot het concept ‘hond’ te komen als het gezin een hond als huisdier heeft. Hij ziet de hond rondlopen in verschillende omgevingen en kan het daarom sneller losmaken uit een specifieke context. 
Het decontextualisatieproces vindt plaats rond de periode van het eerste levensjaar tot het midden van het tweede (Nelson, 1986). Een bepaald woord kan al gedecontextualiseerd zijn na het een paar maanden te gebruiken, bij een ander woord kan het proces bijna een jaar duren, vaak gaat het dan over woorden die weinig of niet relevant zijn in de leefwereld van de peuter (Barrett, 1986). 
3. Overgeneralisering
3.1 Gevolgen van decontextualisatie: onder- en overgeneralisering
Voor het decontextualisatieproces en vlak erna is een term ondergegeneraliseerd: de peuter gebruikt de term maar in één specifieke situatie. Na dit proces gaat de peuter experimenteren met de term door hem toe te passen op objecten die gelijken op het originele object van de specifieke situatie. Sommige van die nieuwe toepassingen zijn overgeneralisaties (Barrett, 1986).
Decontextualization marks a major shift in the format of the child’s internal representations, with event representations being superseded at this stage by specifications of the types of object or action-scheme which are designated by particular words. If this is the case, then decontextualization can be viewed as marking a fundamental transition in the child’s early linguistic behaviour, away from the use of words only in the context of specific enacted events, to the use of words as names which designate objects and actions. (Barrett, 1986, p. 48)
Peuters baseren hun eerste ‘woordbetekenis’ op de eerste ontmoeting met een bepaald woord (Stilwell Peccei, 2006). Peuters vormen zelf een hypothese over wat een bepaald woord kan betekenen (Guasti, 2002). Eens ze een bepaalde hypothese hebben gevormd, gaan ze die testen door het woord toe te passen in andere situaties en te kijken of hun hypothese klopt en om de hypothese aan te passen als dat niet het geval is (Guasti, 2002). Peuters vinden het helemaal niet leuk om fouten te maken en vervolgens verbeterd te worden. Tomasello (1980) betoogt dat peuters gebruikmaken van hun ‘geschiedenis’ om zeker te zijn dat een term juist is. Ze denken na over correcte taaluitingen waarin ze ongeveer hetzelfde hebben moeten zeggen of een taaluiting die ze een volwassene al eerder hebben horen uiten. Als peuters een woord niet weten, grijpen ze naar een ander woord dat, volgens hen, gerelateerd is. Hierdoor gebruiken ze vaak woorden in een verkeerde context; zogenaamde overgeneralisatiefouten.
Een voorbeeldsituatie: een peuter is samen met zijn moeder in het ziekenhuis om een zieke tante te bezoeken. Hij wijst naar een boeket bloemen en zegt erbij dat ze er niet goed uitzien. De moeder antwoordt dat de bloemen verslenst zijn. Wanneer ze de kamer binnengaan, is er een verpleegster aanwezig, die al wat ouder is en rimpels heeft. De peuter wijst naar de verpleegster en zegt: “verslenst”. Hij had als woordbetekenis bij ‘verslenst’ waarschijnlijk de woorden ‘verschrompeld’ en ‘niet fris’ gezet, maar wist niet dat het woord enkel gebruikt wordt in de context van planten; de peuter mist met andere woorden een deel van de specifieke woordbetekenis. Als die verkeerde taaluiting wordt verbeterd, past de peuter zijn woordbetekenis aan en slaat het op in zijn ‘geschiedenis’.
Bloom (2002) stelt dat het gebruik van een bepaalde overgeneralisatie stopt wanneer de peuter de juiste term leert. Dit strookt met de mutual exclusivity bias die daarjuist is behandeld. Peuters gebruiken ook geen generaliserende termen, zoals ‘dieren’; ze gebruiken veel liever de meest specifieke term die ze tot hun beschikking hebben, zoals ‘kat’, ‘hond’, ‘paard’… Desalniettemin kunnen kinderen wel generaliserende termen leren; het duurt enkel langer.
3.2 Verschil tussen overgeneralisatiefouten in woorduiting en woordbegrip
Een peuter begrijpt veel meer dan hij kan uiten. Dit is het gevolg van een ongelijkheid tussen woordproductie en woordbegrip (Kuczaj, 1986). De situatie waarin de peuter zich bevindt, kan het best vergeleken worden met het leren van een vreemde taal: het begrijpen van de taal lukt redelijk snel, maar het spreken van de taal is veel moeilijker en duurt bijgevolg langer. De overgeneralisatiefouten die peuters maken, reflecteren niet hun woordbegrip, maar hun woordproductie. De fouten die ze maken, moeten dus gerelativeerd worden. Er zijn immers andere verklaringen voor overgeneralisatiefouten (Bloom, 2000).
Een eerste verklaring is dat de peuter uitspraakfouten of slips of the tongue maakt. De peuter heeft nog maar juist leren spreken en het is dan ook normaal dat hij meer uitspraakfouten maakt dan een volwassene (Bloom, 2000). Het gebeurt ook vaak dat een peuter een overgegeneraliseerde term gebruikt, omdat de juiste term fonologisch te moeilijk is: de peuter kan de term niet gebruiken omdat hij het woord niet kan uitspreken. Hij gebruikt met andere woorden een overgegeneraliseerde term uit gebruiksgemak (Stilwell Peccei, 2006).
Ten tweede beschikken peuters over een beperkte woordenschat (Bloom, 2000). Overgene-ralisaties reflecteren de moeite van peuters om te communiceren over een object waarvoor ze nog geen begrip hebben (Merriman, 1986). Met andere woorden, overgeneralisaties maken het mogelijk voor de peuter de beperkingen van de woordproductie te omzeilen en woorden te uiten die dicht genoeg staan bij de eigenlijke term zodat omstaanders ze begrijpen (Walaszewska, 2011).
Ten slotte beschikken peuters nog niet of maar gedeeltelijk over een syntaxis (Bloom, 2000). Ze kennen bijvoorbeeld nog niet het gebruik van voorzetsels. Hierdoor lijkt het alsof ze een term overgeneraliseren, maar in hun woordbegrip weten ze wel dat de term die ze gebruiken niet correct is.
Een voorbeeld om de laatste twee verklaringen te illustreren: een peuter wil een koekje. Hij wijst naar de koekjesdoos en zegt: “Koekje”. Deze uiting is niet bedoeld om de koekjesdoos te benoemen, maar om aan te geven dat hij een koekje wilt. Hij beschikt namelijk niet over de woordenschat of de syntaxis om te zeggen: “Ik wil een koekje uit de koekjesdoos.”
“The implication is that overextensions do not tell us about the child’s word meaning; the child “knows better”, but his “competence” is not reflected in his “performance”.” (Tomasello, 1980, p. 39). De peuter weet vaak de ‘volwassen’ betekenis van een woord, maar, door de armoede van zijn woordenschat, overgeneraliseert hij een term die hij wel tot zijn beschikking heeft om een object aan te duiden dat verschillende eigenschappen deelt. (Tomasello, 1980).
4. Conclusie
De peuter heeft op ongeveer anderhalf jaar tijd een geweldige prestatie geleverd: hij is van nul begonnen en kan op de leeftijd van tweeënhalf jaar een simpel gesprekje voeren. Hij heeft het probleem van segmentatie en inductie overwonnen en heeft ondertussen al zijn termen gedecontextualiseerd. Zijn woordbetekenis komt almaar dichter bij de ‘volwassen’ betekenis en de peuter zal almaar minder overgeneralisatiefouten maken. Zijn woordproductie en woordbegrip zullen voortdurend dichter naar elkaar groeien doordat de actieve woorden-schat van de peuter uitbreidt.
 
