Reclameboodschappen verknallen ons kijkplezier (Niet?)

Zaterdagavond zit ik gezellig op de bank met een fleecedekentje en een kommetje chips binnen handbereik. Ik probeer te genieten van mijn wekelijkse afspraak met 'Expeditie Robinson', wanneer net op het meest bloedstollende moment, George Clooney het scherm inpalmt om me lachend een kopje koffie aan te bieden. De verschijning van die -anders zo charmante- man stoort me nu mateloos en wanneer ik nog geen vijf seconden later getrakteerd wordt op het bekende 'schatjes van patatjes'-deuntje van Luthosa en Dash mijn was 'witter dan wit' belooft, sla ik achtereenvolgens wit, rood en groen uit. Herkent u mijn frustraties? Foetert u ook op de reclameboodschappen die uw favoriete programma om de haverklap onderbreken -en niet voor even-? Reclame is tegenwoordig niet meer van het scherm weg te denken; elke twintig minuten worden we overspoeld met publiciteitsboodschappen. Maar hebben die werkelijk een gunstig effect op ons koopgedrag?  En wordt de reclametijd door het merendeel van de kijkers niet gebruikt om nog snel versnaperingen bij te halen of om snel een sms'je te verzenden?

Reclame, een handige pauze?
Ik ben de eerste om het toe te geven; tijdens een onderbreking duik ik meteen de keuken in om de koelkast leeg te plunderen, loop nog snel de badkamer binnen voor een toiletbezoekje en check tussendoor mijn mails en gsm.  Want, geef toe: je hebt tijdens reclameonderbrekingen tijd zat om leuke dingen te doen!  Onlangs las ik in de krant dat bij bevragingen meer dan de helft van de kijkers de reclameboodschappen bewust negeren; de meeste kijkers zappen weg of nemen een plas- of eetpauze. Ook een sigaretje opsteken tijdens reclametijd blijkt een veelvoorkomend fenomeen. Die alternatieve invulling van reclametijd is, als je het mij vraagt, niet verwonderlijk!

Ten eerste duren de onderbrekingen almaar langer: toen ik nog naar de lagere school ging, kwam er amper reclame op de televisie. Wanneer ik op zaterdag wat langer mocht opblijven om met mama mee te kijken naar een of andere Engelse politieserie op Canvas, kon hoogstens een korte boodschap van algemeen nut de pret bederven. Tegenwoordig kan je zelfs niet meer naar de openbare omroep kijken, zonder dat men je om de oren slaat met beelden die in de verste verte niet passen in de film die je aan het volgen bent. Ook bij de niet-gesubsidieerde zenders gaat het van kwaad naar erger; in plaats van de drie onderbrekingen tijdens een aflevering van bijvoorbeeld 'Lost', zijn er dat nu gemakkelijk vier of vijf. Ik vraag me af hoe onze tv-avond er binnen tien jaar zal uitzien. Ik hoor het me al zeggen: "Schatje, zullen we even wat reclame kijken? We nemen wel een drankje als de film bezig is.." 

Bovendien heb je het na één resem publiciteitsboodschappen wel gehad; ook bij de volgende onderbreking verschijnen immers exact dezelfde reclameboodschappen én in quasi dezelfde volgorde. Uiteraard is dat net de bedoeling van de fabrikanten, dat hun slogans en de daarbijhorende gezichten je op den duur bekend voorkomen en je automatisch laten zwichten voor de producten die ze promoten. Maar zijn die investeringen in reclameboodschappen van bedrijven wel effectief? Zijn er echt mensen die de slimme aanprijstrucks van een copywriter niet doorhebben en wat de fabrikanten ons vertellen, voor waar aannemen? Heeft Dash echt een grotere omzet dan een wasmiddel van de witte producten? En zijn de aardappeltjes van Luthosa meer gegeerd dan die van Econom? Is het dan zo belangrijk dat bekende gezichten de producten aanprijzen?

Is Reclame effectief?
Natuurlijk herinner ik mij de glimlach van George Clooney als ik in de supermakt aan de koffie- en theerayon sta, maar ik laat me er niet door verleiden en kies bewust voor Max Havelaarkoffie. Wanneer ik met mijn zusje daarentegen door de Delhaize slenter, vult ze het winkelkarretje met allerhande merkproducten die ze op televisie gezien heeft: chips van het merk Lays, 'want daar zitten flippo's bij', yoghurt van Danone, 'want dat is goed voor de darmflora' - alsof elke andere yoghurt slecht zou zijn. De winkelbezoekjes met mijn kleine zus bewijzen dat vooral kinderen enorm beïnvloedbaar zijn. Daar wordt natuurlijk handig op ingespeeld door ook kinderprogramma's van reclameonderbrekingen te voorzien. Tussen Het huis Anubis en Bumba flitsen de reclameboodschappen aan kinderen voorbij. Zelfs op Ketnet, de gesubsidieerde kinderzender, worden kinderen aangemaand om een uitstapje naar Plopsaland te maken en als vieruurtje te kiezen voor Mega Mindywafels, want daar word je immers megasterk van! En ik beken: wanneer vroeger een schattig meisje met het nieuwste barbiehuis speelde, was ook ik meteen verkocht.

Kortom, zo'n reclamepauze is zeker welkom als je blaas goed gevuld is, je glas bijna leeg is of die dringende mail echt nog de deur uit moet. Het valt me enkel op dat de duur van de onderbrekingen steeds toeneemt en dat dat ten koste gaat van de titelrol en de spanning van de film. Maar ik maak me geen illusies: ondanks de alternatieve besteding van de reclametijd, zullen er toch heel wat kijkers onbewust de boodschap van de fabrikanten meekrijgen en in de winkel kiezen voor een bepaald merk 'omdat dat van den televies komt.' George Clooney mag nog zo verleidelijk lachen, het deuntje van Luthosa mag nog zo mooi klinken en de beloftes van Dash mogen nog zo geloofwaardig zijn, mij zal je niet zien zwichten voor reclameboodschappen. Hoewel die laatste nieuwe douchegel van Nivea er écht wel geweldig uitziet..





