Over de Positie van Geluk
	Wat is de betekenis van het leven? Deze vraag dekt een zware lading. Al vele jaren zoeken filosofen, geestelijken en wetenschappers naar de redenen en doelen van ons bestaan. Ook de gewone man op straat zoekt nog steeds koortsachtig naar een antwoord op de allesomvattende vraag: "Waarom zijn wij hier?" Voor velen lijkt het antwoord eenvoudig: "Gewoon gelukkig zijn." Maar is dit antwoord echter zo eenvoudig als het lijkt? Geluk betekent voor elk individu iets anders en de manier waarop men dit geluk bereikt varriëert voor ieder mens. Sommigen zijn gelukkig met veel geld, anderen vinden geluk in liefde en relaties. Een niet in het minst onbeduidend aantal vindt het geluk ook niet.
	Voor zover dat mogelijk is, heeft de Internationale Geluksindex een poging gewaagd om geluk te quantificeren en tastbaar te maken. Deze lijst rangschikt alle landen op basis van hoe gelukkig de inwonenden zijn en geeft dus weer welk land het gelukigst lijkt. Ze werd opgesteld door middel van enquetes in 90 landen waar een 100.000-tal mensen aan deelnamen. Een gedeelde eerste plaats bovenaan deze lijst gaat naar Denemarken en Zwitserland. Met een score van 8,2 op 10 slagen zij met vlag en wimpel. Ons eigen belgenlandje behaalt spijtig genoeg geen podiumplaats. Met een score van 7,3 op 10 moeten we ons tevreden stellen met een achtste plaats. Als ons land naderbij bekeken wordt zien we dat in Vlaanderen 46% van de inwoners gelukkig is. Vorig jaar was dit 54%. Ondanks een achtste plaats op de Internationale Geluksindex voor België gaat het er in Vlaanderen op achteruit. Welke factoren zijn er veranderd waardoor de cijfer zo'n lichte doch zekere daling ondergaan? Welke invloeden bepalen of een mens al of niet gelukkig is?
	Een groeiende onzekerheid, de economische crisis en een minder zekerheid op vlak van sociale steun zijn enkele van de spelers met een sterke negatieve invloed op het geluk van een individu. Uit onderzoek blijkt dan ook dat mensen met een job over het algemeen gelukkiger zijn dan werklozen. Of dit te maken heeft met geld is nog maar de vraag. Voor veel mensen is het niet per se het inkomen dat gelukkig maakt, zoals het spreekwoord gaat, maar eerder een actieve levensstijl die het verschil maakt. Zo blijkt dat de relatie tussen geluk en geld driemaal lager ligt dan het verband tussen actief zijn en geluk ervaren. Zolang een mens maar iets om handen heeft, lijkt geld dus een minder belangrijke speler.
	Desondanks wordt die stelling tegengesproken door enkele feiten waarvan het belang niet valt weg te cijferen. Het is zo dat de geluksindex hogere waarden aanneemt naarmate men zich noordelijker op de aardbol bevindt. Toevallig is het ook zo dat de welvaart, waar het inkomen van inwoners een factor van is, eveneens in stijgende lijn gaat wanneer men dichter tegen de Noordpool woont. Een tweede oorzaak voor het rechtevenredig verband tussen geluk en geografische locatie is de vrijheid die men in bepaalde landen geniet. Te strenge sociale controle en totalitaire regimes hebben een sterk negatieve invloed op het geluk van inwoners. 
	Tenslotte vinden mensen over de hele planeet geluk in familie en vrienden. De mens is een kuddedier en bloeit bijgevolg open in de nabijheid van soortgenoten. Net als andere primaten vindt de mens troost in relaties met anderen. Deze biologische voorgeschiedenis is een van de sterkste factoren die meespelen in het geluk van het individu. Opmerkelijk is dat ondanks de volkswijsheid dat 'in de herfst de bladeren vallen', wat zoveel wil zeggen dat het sterftecijfer hoger ligt in de herfstperiodes van het jaar, mooi weer geen invloed lijkt te hebben op het geluk van het individu. Zo zie je maar dat geluk iets abstract blijft en dit trachten tastbaar te maken een titanenwerk is.
	Geluk is niet enkel een waarde of levensdoel, het is niet in het minst een filosofisch concept. Het is een vraagstuk waar een groot aantal factoren in meespelen en dus geen eenvoudige oplossing kan omvatten. Net als zo vele levensvragen wordt de vraag "waarom zijn we hier?" dus met een volgende vraag beantwoordt. Zo blijft de spiraal voortgaan tot men uiteindelijk tot een onvermijdelijke conclusie komt: niemand weet met zekerheid waarom men hier is en het heeft geen nut om hierbij stil te blijven staan. Uiteindelijk bestaat er één schamele troost: zolang je familie en vrienden hebt en zo ver mogelijk op het noordelijk halfrond woont, zeggen de statistieken dat je niet te klagen hebt. En als alles verloren lijkt, kan de mens steeds op statistieken vertrouwen.