De hele wereld kreunt onder de economische crisis. 'Besparen' is in vele landen de nationale leuze geworden. In het voetbalwereldje daarentegen, gelden andere wetten. Daar wordt, ondanks de crisis, nog steeds met de miljoenen gegoocheld alsof het een lieve lust is.

Gisteren raakte bekend dat het Braziliaanse wonderkind Neymar volgend seizoen de overstap maakt naar Barcelona voor maar liefst 28 miljoen euro. Datzelfde Barcelona hengelt ook naar de diensten van Vincent Kompany, voor wie ze ongeveer 25 miljoen euro veil zouden hebben. De toptransfer allertijden blijft uiteraard die van Christiano Ronaldo. In de zomer van 2009 verhuisde de Portugese topspits van Manchester United naar Real Madrid voor maar liefst 94 miljoen euro. Om nog maar te zwijgen van het gemiddelde maandloon dat een topvoetballer opstrijkt. Eén ding lijkt alvast duidelijk: gezond kan deze situatie niet zijn. En of ze eerlijk is valt ook te betwijfelen.

In België wordt er altijd geklaagd dat de kloof tussen de Belgische voetbalcompetitie en de andere topcompetities steeds groter wordt. Dat klopt, want in de Champions League krijgen de Belgische ploegen steeds een pak voor de broek. Toch is er licht aan het einde van de tunnel. Op bedrijfseconomisch vlak doen de Belgische clubs het namelijk schitterend in vergelijking tot de andere Europese clubs. Het grote Barcelona waarvan hierboven sprake is, kampt met een schuldenberg van miljoenen euro's. Hetzelfde geldt voor Real Madrid, Manchester United en tal van andere ploegen. Indien deze teams in België spelen, zouden ze al lang naar vierde proviniciale verwezen zijn omwille van het Belgische licentiesysteem. Om een licentie te krijgen voor deelname aan de nationale voetbalcompetitie, moet een club financieel gezond zijn. Een prima regeling, die liefst zo snel mogelijk moet doorgetrokken worden in de rest van Europa.Voorlopig worden de Belgische clubs dus benadeeld t.o.v. clubs in landen waar er geen licentiesysteem is. Toch valt er op dit vlak goed nieuws te rapen, want Uefa-voorzitter Michel Platini ijvert al enkele jaren voor zogenaamde 'Fiancial fairplay'. Dit systeem is gelijkaardig aan het Belgische licentiesysteem, maar geldt voor de Europese voetbalcompetities als de Champions League en de Europa League. Dat zou de concurrentiepositie van de Belgische clubs uiteraard gevoelig versterken.

Dat de grote clubs, ondanks hun enorme schuldenberg, de kop toch boven water kunnen houden, hebben ze in de eerste plaats te danken aan lucratieve sponsordeals. Er is ook een negatieve evolutie te merken. Steeds vaker worden voetbalclubs overgenomen door sjeiks en andere rijkelui. Investerdeers die, door de bank genomen, geen snars van voetbal kennen. Neem als voorbeeld Maged Samy. De Egyptenaar kocht Lierse op en pompte al miljoenen in de club. Het resultaat is mager: de club promoveerde naar de hoogste afdeling, waar het vaak in de buik van het klassement terug te vinden is. Geloof het of niet, maar met het budget dat Lierse heeft, zou je altijd moeten meedoen voor de titel. Dat dit niet het geval is, kan je wijten aan het feit dat Maged Samy niet over de nodige voetbalkennis beschikt.
 
Daarom gunde iedereen Zulte-Waregem de titel. De kleine West-Vlaamse club bouwde aan een mooie ploeg met beperkte financiële middelen. Een mooi voorbeeld van hoe je met voetbalkennis en beleidsvisie meer kan 'kopen' dan met veel geld. Laat dat een les zijn.
