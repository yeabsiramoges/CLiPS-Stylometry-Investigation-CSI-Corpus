Waar hebben wij geen woorden voor?
Over de consequenties van taalleemtes voor linguïstisch onderzoek.

Inleiding.
Iedere vertaler krijgt er zo nu en dan mee te maken: woorden waar wij geen woorden voor hebben. Soms is er een beschrijving van meerdere zinnen nodig om een concept te verwoorden dat in een andere taal elegant in één woord is vervat. In deze paper zullen we aandacht schenken aan de gaten die we tegen komen in de vocabulaires van verschillende talen. Eerst zal er worden uitgeweid over wat taalleemtes of lexical gaps precies zijn. Vervolgens zal er een antwoord worden gegeven op de vraag wat het belang van taalleemtes kan zijn voor linguïstisch onderzoek.  Er zullen twee redenen worden aangedragen om onderzoek naar taalleemtes aan te moedigen.

1.	Taalleemtes: gaten in een vocabulaire.
In het Nederlands noemen we een bepaalde groep objecten glas en een andere groep noemen we beker, één groep noemen we tafel en een andere bureau.  De verschillen tussen glazen en bekers en tussen tafels en bureaus lijkt zo voor de hand liggend voor sprekers van het Nederlands dat we intuïtief aannemen dat sprekers van andere talen wel hetzelfde onderscheid zullen maken. Malt, Sloman & Gennari (2003) zeggen hierover: “(intuition suggests) the words themselves will differ but the sets of things they refer to should be parallel for all languages. That is, the linguistic categories should be universal. However, the situation is not so simple. Much informal evidence suggests cross-linguistic diversity in how languages segment domains by name.”(p. 20)
Die crosslinguïstische diversiteit zien we terug in het feit dat er soms voor woorden geen woord-voor-woord vertalingen zijn. Neem bijvoorbeeld het Schotse werkwoord to tartle, hiermee wordt bedoelt: het twijfelen wanneer je iemand voorstelt, omdat je zijn of haar naam vergeten bent. In het Schots is dit blijkbaar een handeling die benoemd moest worden, maar in het Nederlands is er voor het woord geen equivalent. Een ander voorbeeld is het Hebreeuwse woord titchadesh, dat zoveel betekent als: gefeliciteerd met het nieuwe. Dit woord wordt gebruikt wanneer iemand bijvoorbeeld nieuwe kleding of een nieuwe baan heeft. Het zou ook in het Nederlands heel handig kunnen zijn om een vergelijkbaar woord te gebruiken, maar tot nu toe is ‘gefeliciteerd met het nieuwe’ geen concept waarvoor wij een woord hebben bedacht. Wanneer er voor een bepaald object of concept in de werkelijkheid geen overeenkomend woord of standaarduitdrukking is in een taal, wordt dit een taalleemte genoemd. De Engelse uitdrukking die hiervoor in de linguïstiek wordt gebruikt is lexical gap. In 2000 gaven Bentivogli & Pianta de volgende definitie van de term lexical gap: “ A lexical gap occurs whenever a language expresses a concept with a lexical unit whereas the other language expresses the same concept with a free combination of words.” (p.665)
Lexical gaps komen vaak voor wanneer het gaat om zeer specifieke concepten of uitzonderlijke situaties, zoals in het Schotse en Hebreeuwse voorbeeld hierboven. Toch zijn er ook meer alledaagse concepten die niet in alle talen benoemd worden.  Een opvallend voorbeeld hiervan is het Engelse woord siblings waarvoor er in het Nederlands geen equivalent is. Wij spreken van broers en zussen, maar er is geen overkoepelende term voor ‘de andere kinderen van dezelfde vader en moeder’. Andere talen in dezelfde taalfamilie als het Nederlands hebben hier wel een woord voor. In het Duits spreekt men van Geschwister, in het Zweeds van syskon en in het IJslands van systkin. Alleen in het Nederlands valt er hier dus een opvallend gat in de taal.  

2.	Taalleemtes: meer dan woordspel.
We zouden vele pagina’s kunnen vullen met lijsten van onvertaalbare woorden die de crosslinguïstische diversiteit illustreren. Maar is dit alles wat taalleemtes zijn: triviale verschijnselen die de talige creativiteit van verschillende culturen illustreren? Of zijn er redenen voor de cognitieve taalkunde om nadere studie te wijden aan taalleemtes en hun oorsprong?
	Uitgaande van de het idee dat alle talen van de wereld in essentie gelijk zijn; dat alles wat gezegd kan worden in één taal even goed gezegd kan worden in een andere taal en dat wanneer er taalleemtes ontdekt worden die gaten zonder moeite gevuld kunnen worden (McConnell-Ginet 2008, p. 552), kunnen we stellen dat taalleemtes inderdaad niet meer zijn dan triviale verschijnselen. Voor linguïstisch onderzoek naar de onderliggende cognitieve architectuur van de menselijke taal is het niet belangrijk hoe een concept uit de werkelijkheid verwoord wordt, zolang het maar in elke taal kan worden verwoord. Of iets wordt verwoord als boekje of little book is niet van belang voor het cognitieve proces van waarnemen en verwoorden. De lijsten van onvertaalbare woorden zijn in dit geval niet meer dan een vermakelijk kijkje in wat de talen  van de wereld zoal te bieden hebben en een uitlaatklep voor gefrustreerde vertalers om te tonen hoe moeilijk hun werk soms is.  
	Toch is het niet verstandig om onderzoek naar taalleemtes om die reden aan de kant te schuiven. Het uitgangspunt van de essentiële gelijkheid van talen kan in vraag worden gesteld júist door onderzoek te doen naar taalleemtes en hun oorsprong. Deze stelling zal in 2.2 verder worden uitgeweid. Eerst is er nog een andere reden aan te dragen voor het belang van onderzoek naar taalleemtes.

2.1	Multilingual Lexical Databases.
De eerste reden voor onderzoek naar taalleemtes is er een van praktische aard.  In de computerlinguïstiek zijn er op dit moment wereldwijd een groot aantal projecten gaande, die zich bezighouden met het ontwerpen en bouwen van meertalige lexicale databanken (MLLD) (vb. MultiWordNet, EuroWordNet). Een lexicale databank groepeert de woorden van een taal in groepen van synoniemen (synsets) en geeft korte definities. Bovendien worden in de databank de verschillende semantische relaties tussen de groepen van synoniemen vastgelegd. Een van de doelen van meertalige lexicale databanken is te worden ingezet bij automatische tekstanalyse en vertaling. Het grote streven van de onderzoekers en ontwerpers die werken aan deze databanken is om ooit tweetalige woordenlijsten te hebben van elk van de ongeveer 5000 talen van de wereld. (Janssen 2004, p.137) 
	Het opzetten van een MLLD zou redelijk eenvoudig zijn als alle talen waren opgebouwd uit woorden met dezelfde betekenissen. Zoals we eerder hebben gezien is dit niet het geval. Taalleemtes strooien roet in het eten van de ontwerpers.
	
In the design of a Multilingual Lexical Database, one of the biggest problems is constituted by conceptual mismatches between languages, and the resulting matter of lexical gaps. (…) Lexical gaps are not omnipresent, but not very rare either: in the MultiWordNet project, a study was done on the Collins English-Italian dictionary, reporting that 5% of the English lexical entries had lexical gaps in Italian (Bentivogli & Pianto, 2000). Given this relatively high percentage of lexical gaps, there is need for a structural treatment of them. (Janssen 2004, pp. 137-138)

De structurele behandeling van lexical gaps waar Janssen hier over spreekt zou sterk geholpen zijn door kwalitatief en kwantitatief taalkundig onderzoek naar taalleemtes en hun oorsprong. In een wereld waarin computers en globalisatie een steeds grotere rol gaan spelen en waarin de vraag naar automatische tekstanalyse en vertaling elke dag groeit is onderzoek naar taalleemtes dus niet slechts tijdverdrijf; het is essentieel.

2.2	De mogelijkheden van taal onderschat.
Zoals eerder al gesteld is er nog een andere reden om belang te hechten aan taalleemtes. Deze gaten in de vocabulaires van verschillende talen kunnen namelijk een nieuw licht werpen op de vraag of alle talen in essentie gelijk zijn en op de limiet van taal in het algemeen. Om aan te tonen hoe onderzoek naar taalleemtes hier nieuwe inzichten in kan geven, zullen we kijken naar het onderzoek van Asifa Majid, Niclas Burenhult en Ewelina Wnuk, naar het geurlexicon in verschillende Austroaziatische talen. Dit onderzoek heeft nieuw licht geworpen op de limieten van taal.
	
From Plato to Pinker there has been the common belief that the experience of a smell is impossible to put into words. (…) It is  widely held that people find it difficult if not impossible, to name odors. As the German physiologist and renowned olfactory specialist Hans Henning says: “olfactory abstraction is impossible. We can easily abstract the common shared color – i.e., white – of jasmine, lily-of-the-valley, camphor and milk, but no man can similarly abstract a common odor by attending to what they have in common and setting aside their differences” (Majid & Burenhult 2014, p. 265)

Jarenlang werd hier dus een limiet gesteld aan wat mogelijk is om uit te drukken in taal. Specifieke kleuren hebben hun eigen naam (rood, blauw, geel) en ook voor specifieke geluiden hebben we aparte termen (een knal, een tik, gesis), maar voor geuren hebben we zulke woorden niet. Om een geur te benoemen moeten we altijd teruggrijpen naar lexicale elementen uit andere domeinen. Zo kunnen we zeggen dat iets ruikt als koffie of ruikt naar rook en we kunnen ook benoemen of iets lekker ruikt of stinkt. Maar de geur zelf kunnen we niet benoemen.
	De onderzoekers Majid en Burenhult tonen aan dat die veel verdedigde aanname niet juist is. Zij stellen dat geuren weldegelijk in taal uit te drukken zijn, zolang je maar de juiste taal spreekt. (2014, p.265) De verkeerde aanname van de vele wetenschappers voor hen  wijten zij aan het feit dat die aanname is gebaseerd op data dat voor het overgrote deel afkomstig is uit het Engelse taalgebied of talen die nauw verwant zijn aan het Engels. De vocabulaires van die Westerse talen vertonen inderdaad een grote leemte op het gebied van geur. In het verstedelijkte Westen is de reukzin volledig onderdrukt door de overdaad aan visuele stimulatie en we hebben hier in het Westen inderdaad geen woorden om onze olfactorische perceptie in uit te drukken. (Wnuk & Majid 2014, p.126) 
Dat deze leemte geen universeel geldend principe is blijkt duidelijk uit de resultaten van het onderzoek dat de wetenschappers hebben gedaan naar het geurlexicon in de Austroaziatische talen: Jahai en Maniq. In deze talen, die worden gesproken door verschillende nomadische stammen in het grensgebied van Thailand en Maleisië, blijken er weldegelijk woorden te zijn die geuren benoemen op hetzelfde niveau van abstractie als de kleurenterminologie in Westerse talen. 
	Het Jahai bijvoorbeeld heeft in zijn lexicon meer dan 12 woorden die worden gebruikt om geuren te benoemen. Deze termen voor geuren zijn vergelijkbaar met onze termen voor kleuren, want het zijn monolexemische ‘basis’ termen. Het woord Itpit wordt bijvoorbeeld gebruikt om de geur van verschillende soorten rijp fruit, parfum, zeep en de geur van de Beermarter (die blijkbaar naar popcorn ruikt) te benoemen. In het Maniq wordt voor dezelfde geur het woord Ispᵊs gebruikt. (Majid & Burenhult, 2014; Wnuk & Majid, 2014) Voor de sprekers van die talen is het gebruik van hun geurlexicon een dagelijkse bezigheid, omdat geur voor hen even belangrijk is om de wereld in zich op te nemen als andere zintuigelijke impulsen. Geur is voor hen verbonden aan alle aspecten van de werkelijkheid. Positieve geuren staan gelijk aan veiligheid en gezondheid, negatieve geuren daarentegen worden veroorzaakt door gevaar en ziekte. 
	Deze ontdekkingen leiden tot nieuwe vragen op het gebied van perceptie en cognitie. Hebben Jahai- en Maniqsprekers woorden voor geur omdat zij in een regenwoud leven waar geuren sterker aanwezig zijn en voor het dagelijks leven meer van belang zijn dan in het Westen? Of kunnen de leden van deze stammen daadwerkelijk beter ruiken dan westerlingen en hebben zij een speciaal centrum in hun brein dat bij ons niet is ontwikkeld? Dit zijn vragen voor toekomstig onderzoek. (cf. Sorokowska, A., Sorokowski, P., Hummel, T., & Huanca, T. 2013) Wat betreft taalleemtes illustreert de voorgaande case study duidelijk dat intensief onderzoek naar  (niet-Westerse) talen, die de leemtes mogelijk op kunnen vullen, ons nieuwe inzichten kan geven over wat de mogelijkheden van taal daadwerkelijk zijn. 

Conclusie
Bij vergelijkend onderzoek naar vocabulaires van verschillende talen ontdekken we een grote diversiteit in het benoemen van concepten en objecten in de werkelijkheid. Door die verschillen ontstaan er gaten in een taal wanneer er voor een bepaald object of concept in de werkelijkheid geen overeenkomend woord of standaarduitdrukking is. Onvertaalbare woorden zijn niet alleen een fascinerend verschijnsel waar we ons soms over kunnen verbazen. Onderzoek naar taalleemtes en hun oorsprong kan ons verder helpen om op een globale schaal ideeën uit te wisselen door de resultaten te verwerken in de Multilingual Lexical Databases, die kunnen worden ingezet voor automatische tekstanalyse en vertaling. Bovendien is onderzoek naar onvertaalbare woorden een bron van informatie, die ons meer kan leren over de grenzen en mogelijkheden van onze taal. 

















