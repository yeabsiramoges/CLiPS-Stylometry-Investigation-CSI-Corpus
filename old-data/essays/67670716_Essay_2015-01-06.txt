Maak orgaandonatie automatisch in Nederland 
In Nederland is er de kroket uit de muur en wordt er gerouwd om de MH17 die uit de lucht is geschoten.  In België zijn er de goudgele frieten en rouwen de mensen om Luc De Vos. Wat ons dan weer bindt, is het voetbalniveau. Wat is het fijn om 22 gezonde mannen te kunnen zien rennen over het veld. Maar wat als het misgaat? Wat als een van de spelers neerzijgt op het veld en dringend een nieuw hart nodig heeft? Zou hij dan liever naar een ziekenhuis in België of naar een ziekenhuis in Nederland gaan? Waarschijnlijk het eerste. 
België en Nederland hebben een verschillende aanpak wat betreft het orgaandonorschap. In België gebeurt dit automatisch. Iedereen in België is van zodra hij geboren wordt donor en staat geregistreerd in het Donorregister. Om de organen ook effectief te kunnen doneren is het belangrijk dat de persoon is overleden in het ziekenhuis. Wie buiten het ziekenhuis sterft, krijgt dus niet de kans om met zijn organen een ander leven te redden. Nederland kent dit soort automatisch donorschap nog niet. Daar moet de familie vaak op het moment zelf beslissen of ze willen dat de overledene orgaandonor wordt of niet. Een beslissing waar de familie vaak de tijd voor wil nemen. Tijd die er eigenlijk niet is. Van zodra iemand gestorven is, beginnen ook de organen af te sterven. Eigenlijk moet zo snel mogelijk na het overlijden de organen uit het dode lichaam verwijderd worden. Indien Nederland het automatisch donorschap zou kennen, zou dat alvast een moeilijkheid van de baan ruimen. 
De keuze om al dan niet donor te worden is niet enkel moeilijk voor de familie, ook mogelijke donoren vinden het een moeilijk vraagstuk. Ten eerst zijn er de vragen over de dood zelf. Soms komen er verhalen in het nieuws waarbij mensen levend uit het mortuarium worden gehaald. Hoewel de dood zeer fundamenteel en allesomvattend is, blijft de dood voor veel mensen mysterieus en moeilijk te doorgronden. Vaak zijn mensen bang dat ze niet helemaal dood zijn wanneer dokters hun organen uit hun lichaam beginnen te snijden. Ze denken dat ze nog tot leven kunnen komen. Een angst die uiteraard op niets gegrond is en zich enkel afspeelt in de verbeelding van mensen. 
Een tweede reden dat mensen het orgaandonorschap een vreemd idee vinden is omdat ze niet willen dat hun organen aan mensen worden gegeven die het eigenlijk niet verdienen. Rokers, alcoholisten en verslaafden hebben hun dood toch zelf gezocht, niet? Wie zo denkt heeft ook geen enkele reden om nee te zeggen tegen het orgaandonorschap. Rokers, alcoholisten en verslaafden komen immers niet in aanmerken voor organen als ze niet eerst zijn afgekickt. Een mooiere tweede kans bestaat er niet. Afkicken van wat slecht voor je is én een nieuw lichaam krijgen als beloning.  
Een derde reden die zich afspeelt op het psychologische niveau is die van de toonbaarheid. Zal mijn lichaam nog wel toonbaar zijn als het acht organen mist? Het antwoord op deze vraag is ja. Het lichaam wordt immers bijeengehouden door meer dan enkel organen. Het zijn vooral de spieren en botten die de vorm in het lichaam weten te houden. 
Het zijn niet enkel psychologische redenen die mensen weerhouden om orgaandonor te worden in Nederland. Vaak zijn de redenen ook religieus van aard. Vooral niet-westerse allochtonen hebben moeite met het idee. Voor hen bestaat er geen scheiding tussen ziel en lichaam en heeft het lichaam na de dood nog een rol te vervullen. Als respect voor religie de reden is waarom Nederland geen automatisch orgaandonorschap heeft ingevoerd, waar is  het respect voor het leven dan naartoe? Is een mensenleven niet meer waard dan eeuwenoud, abstract concept? 
Als het antwoord neen zou zijn, dan is er nog één manier om de Nederlanders voor het idee te doen vallen. Hen attent maken op de kleine kans die er is dat een orgaandonor ook effectief zijn organen zal kunnen doneren. Het is belangrijk dat bepaalde waarden tussen de donor en degene die het orgaan zal ontvangen, overeen komen. Die kans is eer klein. Ter vergelijking : bij het stamcelonderzoek is deze kans 1/50000. 
Het is toch ontzettend aangenaam om te weten dat de persoon die je net hebt moeten afgeven tijdens zijn dood nog iets levensbelangrijks heeft gedaan? Orgaandonorschap redt levens. Alleen zo zal die voetbalploeg altijd compleet blijven. Het is dus heel belangrijk dat iedereen zijn steentje kan bijdragen. Of beter gezegd zijn orgaantje.