De zoektocht naar geluk: vinden we ons geluk helemaal zelf?

Geluk is voor velen het ultieme levensdoel. Die zoektocht naar geluk houdt de moderne mens bijgevolg erg bezig, misschien zelfs meer dan vroeger. Het is bovendien 'in' om over geluk te praten en te schrijven. Dat bewijst het grote aanbod aan boeken over 'levensgeluk', 'levenskunst' of 'gelukkig zijn' al; de rekken in de boekhandel puilen er van uit. In deze boeken luidt de boodschap dat iedereen geluk kan vinden en zelfs aanleren. Toch is het niet iedereen gegeven om oprecht gelukkig te zijn. Geluk wordt namelijk door tal van factoren bepaald en gedetermineerd, die we misschien niet altijd in de hand hebben. Die factoren zullen hieronder aan bod komen. 
De omgeving speelt alvast een fundamentele rol in ons geluk. Wie een warme thuis, een goede partner en een hechte vriendenkring heeft om op terug te vallen, neemt meteen een voorsprong op zij die leven in een gebroken, liefdeloos gezin. Daarnaast is het land, de stad of het dorp waar iemand woont ook in grote mate bepalend. Onderzoek heeft uitgewezen dat in noordelijker gelegen gebieden de bewoners gelukkiger zijn dan in zuidelijkere woonplaatsen. Dit betekent niet dat bijvoorbeeld Zweden of Noren gelukkiger zijn omwille van de hoeveelheid sneeuw die hun blokhutten bedekt, laat staan door de muggenplaag die hen tergt op zwoele zomeravonden, maar wel door de mate waarin zij vrij en tevens individualistisch zijn. Meer sociale controle betekent een daling in geluk, terwijl veel sociale vrijheid een hoge piek in het algemene geluksniveau van een bevolking veroorzaakt. In noordelijke gebieden zijn bewoners steevast vrijer in hun doen en laten en ook welvarender dan in het zuiden. Vergelijk bijvoorbeeld de economische situatie van Spanje met die van Zweden. Als Spaanse jongeren de kans zien, zullen ze niet aarzelen te emigreren naar het noorden. Hun kansen op een comfortabele toekomst in hun land heeft namelijk zienderogen afgenomen door de heersende economische crisis. Nog zuidelijker in bijvoorbeeld Egypte, waar een totalitair regime over de bevolking heerst, staat het geluksniveau op een nog beduidend lager pitje. Dit bewijst nogmaals hoe sterk geluk afhangt van de woonplaats en het plaatselijke bestuur en dus niet zozeer van het heersende klimaat. Hoewel warme zonnestralen kunnen bijdragen tot een goed humeur, is mooi weer geen vereiste in onze zoektocht naar geluk. 

Naast de omgeving waarin we leven is het belangrijk om onze aangeboren of verworven talenten zo goed mogelijk te benutten. Daarom is het belangrijk om goede keuzes te maken betreffende opleidingen. De kansen die jongeren krijgen zijn helaas niet gelijk verdeeld. Hier komt de omgeving opnieuw roet in het eten strooien. Arme jongeren -en die vinden we in hogere mate terug in het zuiden- krijgen logischerwijze zeer weinig kansen om hun talenten te ontplooien en onderwijs te volgen wegens gebrek aan materiële middelen. Voor de modale westerse jongeren die wel de kans krijgen om te studeren, is het dan weer belangrijk dat ze later erkend worden in hun job. Wie geen erkenning krijgt voor wat hij doet, geraakt snel gefrustreerd en zal misschien vroeg of laat te maken krijgen met een burn-out. In deze prestatiemaatschappij is de druk sowieso hoog om de hoogste toppen te scheren. 

Jobs brengen dan wel de nodige stress met zich mee, toch zijn mensen mét jobs gelukkiger dan werklozen. Carrière is namelijk voor velen hun hele leven. Ze staan op, ze ontbijten en ze gaan aan de slag. Een goede werkomgeving is dus cruciaal, aangezien mensen voor de helft van hun leven hun dagen in die omgeving slijten. Mensen zonder baan leiden een uitzichtloos, onzeker leven. De situatie is des te schrijnender voor zij die koste wat kost willen werken en iets willen betekenen voor de samenleving (en ook voor zichzelf). In deze samenleving is het dus moeilijk overleven voor deze werklozen, zowel financieel als mentaal gezien. De drang naar carrièreverwezenlijkingen is zoals gezegd bijzonder hoog. Er is bovendien een verband tussen levensgeluk en de mate waarin mensen 'actief' zijn. Dat verband is zelfs driemaal hoger dan de relatie geluk en geld. Geld is natuurlijk van belang om het nodige comfort te bieden en te voorzien in levensmiddelen, maar nog belangrijker is het om een -figuurlijk- rijk gevuld leven te leiden: een leven ingericht met hobby's en andere activiteiten. Een job en activiteiten daarbuiten hebben als doel om ons voldoening te geven. Iedereen heeft vanzelfsprekend nood aan bevestiging en die bevestiging krijgen we enkel door actief te zijn en dingen ter hande te nemen. Een huisvrouw die de favoriete gerechten van haar kinderen serveert en hen vervolgens ziet smullen, haalt daar meer voldoening uit dan een werkloze die een hele dag voor de buis heeft doorgebracht.   

Als niets meezit en noch onze omgeving, noch onze capaciteiten of carrière bieden een gelukkig toekomstperspectief, dan nog is het mogelijk geluk te vinden. Hoe we omgaan met tegenslagen bepaalt in feite ons geluk. Zoals in die boeken over geluk ongetwijfeld staat geschreven, is de houding waarmee mensen in het leven staan allesbepalend. Gelukkig zijn is een talent en meer nog een levenskunst. En om die levenskunst te beoefenen, daarvoor willen we alles geven. Dat wist Raymond Van Het Groenewoud al en dat weten we nu allemaal. Mensen mogen dus niet bij de pakken blijven zitten en hun lot beklagen. Ze moeten er alles voor geven.    
