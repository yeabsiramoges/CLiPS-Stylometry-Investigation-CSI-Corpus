Om meer vrouwen aan de top van het bedrijfsleven te krijgen, zijn er quota nodig
Wat zouden we zijn zonder vrouwen? Niet veel als we even eerlijk zijn. Ondanks het belang van een vrouw in het dagelijkse leven is er nog steeds sprake van een glazen plafond dat ervoor zorgt dat er een bijna onbereikbare plek voor vrouwen bestaat, daar bovenaan de top. Om dit te veranderen is er sprake van quota; een minimum aan vrouwen in topposities in een bedrijf of er zwaait wat.
Bedrijven worden vaak al decennia lang bestuurd door mannen en vrouwen zitten vaak nog achter een bureau secretaresse te wezen voor deze mannelijke directieleden. Dit is iets wat in de 21ste eeuw niet meer zou mogen. Mannen en vrouwen moeten gelijk behandeld worden als het op carrière-kansen aankomt. In België is 5.8% van de topmensen in grote bedrijven een vrouw. In Scandinavische landen zoals Zweden en Finland ligt dit aantal  hoger. Daar is ongeveer 25% van de leden van de raad van bestuur een vrouw. En in Noorwegen is dit maar liefst  28%. België verbleekt dus naast deze noordelijke landen.
Sinds 2006 is het in Noorwegen ook verplicht om in beursgenoteerde bedrijven minimum 40% vrouwen tewerk te stellen. Dit soort quota wilt men ook toepassen in België. Maar liefst 64% van de Belgische economische topvrouwen is hier voor. Maar de andere 36% dan weer niet. Misschien omdat positieve discriminatie een gevolg is van het opleggen van deze quota. Juist omdat we ze moeten opleggen, zetten we de ongelijkheid tussen mannen en vrouwen weer in de kijker. Ook volgt er op een maatregel zoals dit veel publiciteit, die niet altijd even positief is.  Maar hoe kan het dat iets zoals dit nog steeds aan de gang is in onze 'moderne' maatschappij. 
En natuurlijk zullen de grote bedrijven hier niet positief op reageren. Niemand heeft graag dat ze iets moeten doen wat ze eigenlijk niet willen. Vaak zijn deze bedrijven de grote boeman in het verhaal. Maar er zijn ook argumenten in hun voordeel te bedenken. Het kan niet gemakkelijk zijn zomaar iemand geschikt te vinden voor een hoge functie en nu moet het bedrijf nog eens een extra criteria toevoegen aan de lijst. En dit extra puntje moeten ze wel respecteren anders volgen er sancties. En wat als ze moeten kiezen tussen een man die perfect voor de openstaande functie is ,en een vrouw die simpelweg niet goed genoeg is voor de functie maar er wel voor zou zorgen dat het bedrijf het quota haalt. Als zo'n situatie zich voordoet kan een bedrijf zich niet veroorloven de man aan te nemen, ook niet als die (wegens redenen die niets met geslacht te maken hebben) beter voor de functie zou zijn .
Maar het tegendeel mag ook niet gebeuren. Waar we van af moeten stappen is het voortrekken van mannen gewoonweg omdat ze mannen zijn. Als er kandidaten naar een functie in een bedrijf dingen moeten ze naar gelang hun compatibiliteit met deze functie geëvalueerd worden. Een bedrijf heeft normaal gesproken alleen het beste voor met zichzelf, niet met zichzelf en alle mannelijke werknemers die het voor kan trekken. Als het bedrijf beter zou varen met een vrouwelijke kandidaat moet het daaraan denken en haar gewoon aannemen.
Maar de voordelen van een quota wegen op tegen de nadelen. Een studie heeft uitgewezen dat bedrijven met veel vrouwelijke directieleden blijk geven van een aantal aangename veranderingen. In 89 bedrijven, vergeleken met andere bedrijven uit dezelfde sector, met een vrouwelijke top werd een groter dividend uitgegeven aan de aandeelhouders, verliep alles in het bedrijf vlotter en evolueerde de aandeelkoers in positieve zin. Als bedrijf zijn dit dingen die als muziek in de oren klinken. Vrouwen hebben dus een positieve invloed op het bedrijfleven en zorgen ervoor dat alles beter veloopt. Ik zeg niet dat vrouwen een wondermiddel zijn voor een bedrijf dat op punt staat failliet te gaan. Ik zeg wel dat een bedrijf op een bepaalde termijn een positieve invloed kan ondervinden aan de vrouwelijke medewerkers die mee beslissingen kunnen nemen als lid van de directie. 
Quota invoeren om bedrijven te verplichten om vrouwen aan te nemen, klinkt verschrikkelijk ouderwets en zou niet meer nodig mogen zijn in onze maatschappij. Maar als we naar de cijfers kijken zien we dat we nog ver verwijderd zijn van een gelijk verdeelde wereld waarin iedereen voor zijn intellectuele capaciteiten en niet voor zijn/haar geslacht wordt aangenomen. Maar een quota opleggen zou al veel helpen. Langzaam aan zien we wel verandering dus we blijven hopen op een eerlijkere toekomst.