Zou u meer willen betalen voor brood?

Het zou niemand verbazen mocht het meest gebruikte woord dit jaar 'besparingen' zijn. Toch schrok iedereen toen minister Hilde Crevits aankondigde dat vanaf 2015 het inschrijvingsgeld 890 euro zal bedragen. Studenten staakten en voerden debatten tegen deze maatregel. De brave Belg kwam in actie. Wij zetten enkele argumenten op een rijtje.
Hoger onderwijs is de sleutel naar een mooie toekomst. Het is tegenwoordig bijna onmogelijk een carrière uit te bouwen als  je niet  gestudeerd hebt. We zouden bijna kunnen stellen dat onderwijs een basisbehoefte is. Net zoals onderdak, water en brood. Waarom zouden we dat dan duurder en minder toegankelijk maken? U wil toch ook niet meer betalen bij de bakker? 
Vanaf september 2015 verhogen universiteiten en hogescholen het inschrijvingsgeld met 271 euro. Minister Hilde Crevits maakte samen met haar kabinet deze beslissing bekend. Spontaan voelden studenten dit aan als een onrechtvaardig voorstel. Zij vinden dat de verhoging van het inschrijvingsgeld een aanval is op hun toekomst. In vele aula's werd opgeroepen tot staking en protest. Het was duidelijk: de student geeft zich niet zonder slag of stoot gewonnen. het inschrijvingsgeld verhogen zonder daar een kwalitatieve verbetering  tegenover te stellen is onaanvaardbaar en heeft zware gevolgen.
Voor sommige jongeren is het inschrijvingsgeld nu al een reden waarom zij niet de stap durven zetten naar hoger onderwijs. Vele gezinnen komen niet in aanmerking voor een beurs, maar blijken ook niet zelf in staat te zijn een opleiding te bekostigen. Vaak vergeten we dat de kosten voor  het hoger onderwijs meer bedragen dan alleen het inschrijvingsgeld. Ouders en jongeren moeten ook budget vrijmaken voor een studentenkamer, trein- en buskaartjes, eetgeld, zakgeld, etc. Alles samen opgeteld is dat een enorm hoge som geld en onbetaalbaar voor armere gezinnen. Zo vergroten we alsmaar meer de kloof tussen arm en rijk. 
Daarenboven is onze jeugd een algemeen goed waarin we samen moeten investeren. Door een kleinere instroming van jongeren in het hoger onderwijs, creëren we meer knelpuntberoepen. De geschiedenis leert ons dat het leven op aarde een schakel is van probleemoplossend denken en werken. Bij iedere nieuwe generatie rijzen er nieuwe problemen. Het zijn wetenschappers, politici en andere hoogopgeleide personen die zich over deze problemen buigen. En meestal met succes. Zonder hen is er nauwelijks een leefbaar milieu  denkbaar. Goedkoop hoger onderwijs aanbieden is dus investeren in de toekomst.
Ten slotte moet het ministerie eens kijken of er geen andere mogelijkheden bestaan om geld in het laatje te brengen. Ten eerste weet iedereen die wel eens in een aula heeft gezeten, dat daar niet alleen Nederlands te horen is. Je merkt dat op onze universiteiten veel buitenlandse studenten vertoeven. Momenteel betalen zij dezelfde som als wij. Je kan je afvragen of dit wel eerlijk is. Misschien is het mogelijk dat zij in de toekomst meer betalen om te kunnen genieten van het Belgisch hoger onderwijs. Deze regeling zou  geen uitzondering vormen. In Groot-Brittannië en in de Verenigde Staten betalen buitenlandse studenten soms wel het driedubbele van het normale inschrijvingsgeld. 
Ten tweede gaat er veel budget verloren aan studenten die een foute studiekeuze maken en daardoor een jaar kostbare tijd verliezen. Voor dat verloren jaar is jammer genoeg wel betaald. Een goede en gerichte oriënteringsproef zou hier de oplossing kunnen bieden. Zo'n proef moet peilen naar de student zijn interesses en moet diens slaagkansen proberen in te schatten. Zo krijgt de student een beter inzicht in zijn studiekeuze en verliest de overheid  minder geld.
Als we kijken naar de gidslanden zoals Zweden, Noorwegen en Finland, merken we op dat kwalitatief onderwijs wel degelijk goedkoop, of zelfs gratis kan zijn. Dat zij het onderwijs gratis kunnen aanbieden terwijl wij juist de prijs moeten verhogen, doet vragen rijzen. Waarom kan het daar wel en hier niet? Hopelijk stelt Hilde Crevits zichzelf deze vraag en komt ze terug op haar besluit. Het inschrijvingsgeld verhogen is niet de oplossing voor het probleem, het is een bijkomende oorzaak.