Inleiding
Tom Paulus, professor filmgeschiedenis aan de Universiteit Antwerpen, vindt de Engelstalige termen in zijn vakgebied een verbetering ten opzichte van de Nederlandse taal. Hij is een voorstander van het gebruik van de termen low angle en high angle in plaats van ‘kikvorsperspectief’ en ‘vogelperspectief’. “Moet dat nu? Een kik.vors.pers.pec.tief?”  

Het valt niet te ontkennen dat de Engelse taal een grote invloed heeft op ons dagelijkse leven. Zo zijn veel opleidingen in het hoger onderwijs al deels of geheel in het Engels. Hoe zit deze verdeling precies? Hoe zit het met het gebruik van literatuur in andere talen op de universiteiten en hogescholen? Wat zijn de redenen om hoger onderwijs in het Engels te geven? Waarom zou men het niet moeten doen? Afsluitend schetst deze paper de toekomst naar de ideeën van Diana Vinke. Zij heeft onderzoek gedaan naar  de veranderingen die optreden in het doceergedrag van professoren en docenten als het onderwijs niet in de moedertaal Nederlands wordt gegeven, maar in het Engels. Hiermee is dan hopelijk een goed beeld geschetst van de situatie in Nederland, wat betreft Engelstalig hoger onderwijs.

2.1 Volledig Engelstalige opleidingen
In het hoger beroepsonderwijs is 89 procent van de opleidingen volledig Nederlandstalig. Bij de bachelors is 5 procent volledig Engelstalig en 5 procent is zowel Engels- als Nederlandstalig. De masters zijn op dezelfde wijze tweetalig in 7 procent van de gevallen, terwijl 4 procent geheel Engelstalig is. 

Op de universiteit ligt de situatie deels geheel anders en deels bijna hetzelfde. Daar wordt in de bachelors bij enkel 5 procent van de opleidingen het Engels als voertaal gebruikt, maar in de masters is dit percentage maar liefst 48 procent. Hier staat tegenover dat 91 procent van de universitaire bachelors en 46 procent van de universitaire masters in het Nederlands wordt gedoceerd. Er is een klein deel weggelegd voor tweetalige opleidingen in de combinatie Engels-Nederlands: 3 procent in de bachelors en 6 procent in de masters. Het Engels is dus, zeker bij de universitaire masteropleidingen, al volop aanwezig (Leest & Wierda-Boer, 2011, pp. 10-11). 
2.2. Incidenteel gebruik van het Engels
Daarnaast is het incidenteel plaatsvinden van lessen of colleges in het Engels een goede indicator om te zien hoe het staat met de verengelsing van het hoger onderwijs. In het hoger beroepsonderwijs heeft 41 procent van de eerstejaars studenten dit wel eens meegemaakt. Op de universiteit ligt dit percentage op 38. Bij de ouderejaars worden deze getallen respectievelijk 50 en 55 procent (Hofman e.a., 2001, p. 101). 

Verder wordt er ook meer en meer gebruik gemaakt van Engelstalige literatuur. Voor de eerstejaars hoger beroepsonderwijs is dit 46 procent. Op de universiteit is dat in het eerste jaar bij 95 procent van de studenten voorgekomen. Later in de studie wordt dit 65 procent voor het de hogescholen en maar liefst 97 procent bij de universiteitsstudenten (Hofman e.a., 2001, p. 102). 

3.1	Argumenten voor Engelstalig hoger onderwijs
Er zijn verschillende redenen om in het hoger onderwijs in de Engelse taal te doceren. Daarnaast blijven er natuurlijk ook genoeg redenen bestaan om dat juist niet te doen. Eerst zullen de argumenten pro Engelstalig hoger onderwijs besproken worden en daarna volgen de argumenten tegen dit idee. 

De eerste reden om onderwijs in het Engels te geven is, dat de wereld van nu geglobaliseerd is. Maiworm en Wächter stellen dat “het interessant is om te zien dat een op de vijf instituten die geen Engelstalige opleidingen aanbieden op het moment dat het onderzoek [van Maiworm en Wächter] werd gedaan, stelden dat het wel de intentie had om zulke studieprogramma’s te ontwikkelen in de nabije toekomst. Dit benadrukt dat Engelstalige studieprogramma’s een groeiend verschijnsel zijn in het Europese hoger onderwijs”  (2002, p. 27, mijn vertaling). Dit trekt ook zijn sporen in het hoger onderwijs. De ondertekening van het Bologna-akkoord gaf aan hoe groot het belang is van internationalisering (Hofman e.a., 2001, p. 101). Studenten die in hun opleiding een stevige basis in het Engels hebben gekregen, zullen zich beter kunnen aanpassen aan deze wereld. Het Engels is namelijk al enige tijd een belangrijke wereldtaal en degenen die deze taal machtig zijn, hebben hierdoor een beter carrièreperspectief. Met het opengaan van de grenzen binnen het Schengengebied van de Europese Unie ligt de wereld namelijk aan de voeten van de studenten die nu afstuderen. Verbeurgt vindt in zijn artikel in de Standaard dat het Engelstalig hoger onderwijs studenten “terdege [moet] voorbereiden op de maatschappij en de arbeidsmarkt die hen aan de andere kant van het diploma wacht” (Verbeurgt, 2014). Hij weet namelijk dat er veel studenten zijn die twijfelen of ze al dan niet deelnemen aan een Erasmus-uitwisselingsprogramma, omdat ze vrezen dat hun talenkennis te gebrekkig zou zijn. Het is zelfs de tweede belangrijkste reden voor de twijfel bij hen die overwegen om op uitwisseling te gaan (Verbeurgt, 2014). 

Naast en misschien ook door deze globalisering is de vakliteratuur in de verschillende domeinen van expertise vaak niet in het Nederlands geschreven. Een vertaling is niet altijd voorhanden, laat staan dat die in alle gevallen up-to-date is. Dit heeft onder andere tot gevolg dat er niet altijd Nederlandstalige termen bekend zijn die gebruikt kunnen worden in de plaats van de Engelse begrippen en een gelijkaardige betekenis hebben. Professoren en docenten hoeven die Engelse termen niet meer te vertalen naar het Nederlands wanneer zij in het Engels doceren. Bovendien hebben veel van deze mensen internationale ervaringen opgedaan tijdens hun academische vorming: ze zijn veelgevraagde gasten op internationale conferenties of verbleven enige tijd in het buitenland (Verbeurgt, 2014). Zo zijn zij gewend geraakt aan het gebruik van de Engelstalige termen in plaats van dier Nederlandstalige evenknieën. 

Ten slotte blijkt dat de studie-inzet van studenten die Engelstalig onderwijs volgen, hoger is dan die van hun medestudenten in het Nederlandstalige onderwijs (Leest & Wierda-Boer, 2011, p. 32). Studenten die in een meer internationaal georiënteerde omgeving les krijgen, besteden meer tijd aan hun studie. Dit gebeurt ook als de student zelf een Engelstalige opleiding volgt. Die verschillen beïnvloeden eveneens de studiehouding van de studenten. Diegenen met een Engelstalige studie en/of in een internationale omgeving hebben een positievere studiehouding dan diegenen aan Nederlandstalige opleidingen en met een minder internationaal georiënteerde omgeving (Leest & Wierda-Boer, 2011, p. 32). 
3.2 Argumenten tegen  Engelstalig hoger onderwijs
Het lijkt dus een uitgemaakte zaak, maar zijn er werkelijk alleen maar goede punten aan deze veranderingen? Het is bekend dat elke medaille een keerzijde heeft. Vinke geeft bijvoorbeeld al aan dat het lesgeven in het Engels meer inspanning vergt van de docenten en professoren (1996, p. 74). Ze hebben meer voorbereidingstijd nodig om hun lessen in het Engels te kunnen geven, doordat ze een kleinere woordenschat tot hun beschikking hebben en zo vermindert ook hun flexibiliteit (Vinke, 1996, p. 74). 

Een ander argument tegen het idee van Engelstalig hoger onderwijs, is dat de studenten het moeilijker vinden  dan onderwijs in het Nederlands, ze volgen tenslotte onderwijs in een taal die niet hun moedertaal is. Hier kan trouwens het derde argument voor Engelstalig onderwijs aan gekoppeld worden: als de studie moeilijker wordt, vergt die natuurlijk meer tijd. Een vanzelfsprekend gevolg is dan dat de studiehouding van de studenten zal veranderen. Het feit dat de instructietaal niet de moedertaal is, veroorzaakt nog andere moeilijkheden, in dit geval zorgen de lesgevers hier onbewust voor. Docenten en professoren gaan minder gebaren gebruiken, ze variëren minder in intonatie en spreeksnelheid, ze structureren de lesstof minder expliciet en er is minder redundantie in de lessen. Terwijl “redundantie, expressiviteit en helderheid behoren tot doceergedrag dat het leren van studenten en leerlingen positief beïnvloedt (zie bijv. Brophy & Good, 1986).” (Vinke, 1996, p. 79).

Bovendien is niet iedere student het eens met de verengelsing van het hoger onderwijs. Uit een studie van Bianca Leest en Hilde Wierda-Boer onder studenten (2011, p. 29) blijkt dat de meerderheid de voorkeur geeft aan een keuze tussen een Engelstalige en een Nederlandstalige versie van een opleiding. Het betreft 62 procent van de 2.709 ondervraagden die deze optie boven de Engelstalige optie stelt. Dat percentage staat in schril contrast met de 27 procent die vindt dat het onderwijs zoveel mogelijk in het Engels moet worden gegeven. Er is nochtans maar een minderheid van 8 procent die vindt dat onderwijs op een Nederlandse universiteit ook echt helemaal Nederlandstalig zou moeten zijn. Er lijkt nu te zijn voldaan aan de voorkeur van de 27 procent, maar de grote meerderheid zou het toch liever anders zien. 
Er zit geen financieel voordeel in het lesgeven in het Engels. Wat men wel vaak aandraagt om Engels als lingua franca van het hoger onderwijs te verantwoorden, is dat op deze wijze de beste buitenlandse studenten worden aangetrokken. Vervolgens wordt er echter nog weinig gezegd over het niveau van de student en ook naar de taalbeheersing van het Engels van de student kraait geen haan meer. Het lijkt dus belangrijker om een “coherent, competitief en betaalbaar programma” (Vandenbussche, 2007) aan te bieden, want Engelstalige opleidingen bestaan er al genoeg in de Angelsaksische wereld. Vandenbussche raadt aan dat “Engels gebruiken in de specialisatiejaren waar er verwezen wordt naar hoogstaand onderzoek” (2007) absoluut moet kunnen, maar massaal overschakelen naar het Engels lijkt hem onverstandig, want “in een heleboel gevallen is die taalswitch immers volstrekt onnodig” (Vandenbussche, 2007). 

Volgens Aad Nuis is er nog niet voldoende onderzoek gedaan. Deze voorzitter van Nederlandse commissie voor het Jaar van de Talen vraagt zich af of er serieus aan planning is gedaan en of er prognoses zijn gedaan over bijvoorbeeld hoeveel hogeropgeleiden met een goede beheersing van juist het Nederlands nodig zijn om de samenleving naar behoren te laten functioneren (Salverda, 2001, p. 9). Hij waarschuwt ook voor een verarming wat betreft de meertaligheid. Hoe moet het bijvoorbeeld verder met alle politieke en handelsbelangen die Nederland met Duitsland heeft. Daarnaast lijkt Nederland volgens Nuis alleen te staan, want veel landen hebben een principe van gelijkstelling van de verschillende talen in het hoger onderwijs (Salverda, 2001, p. 9).

4. De toekomst van Engelstalig onderwijs
Hoe kunnen we de situatie in de toekomst zo optimaal mogelijk maken voor studenten, professoren, docenten en alle anderen die hierbij betrokken zijn? Vinke komt naar aanleiding van haar onderzoek met enkele ideeën om de situatie te verbeteren (1996, p. 80). Zoals eerder genoemd vinden veel docenten en professoren het moeilijk om les te geven in een andere taal, omdat ze hun taalregister al dan niet terecht van ondermaatse kwaliteit vinden. Vinke stelt voor om lesgevers te testen op hun taalvaardigheid en in het bijzonder op hun spreekvaardigheid in een Engelstalige omgeving. Dat kan volgens haar niet met de standaardtests, dus zullen er nieuwe tests ontwikkeld moeten worden. Die moeten onderzoeken of de spreekvaardigheid van de lesgever adequaat is om les te geven in het Engels (Vinke, 1996, p. 80-81).

Hieruit vloeit zo goed als vanzelfsprekend Vinkes tweede oplossing voort. De docenten en professoren die niet slagen voor de test, zullen een speciale training moeten volgen om hun spreekvaardigheid op peil te krijgen. Deze training moet zich specifiek toespitsen op doceren in het Engels. De professoren en docenten kunnen er leren hoe ze talig nauwkeuriger en flexibeler kunnen worden. Verder kunnen ze hier leren om meer redundantie en structurering in hun colleges aan te brengen, zodat de lessen gemakkelijker te volgen zijn, met als gevolg dat de studenten er baat bij hebben. (Vinke, 1996, p. 80)

5. Besluit
De situatie is zo dat er al veel Engels gebruikt wordt in het hoger onderwijs. Bij universitaire masters is dit in 48 procent van de gevallen zelfs al in de gehele opleiding. Redenen om in de Engelse taal onderwijs te geven aan hogescholen en universiteiten zijn onder andere de geglobaliseerde wereld van vandaag die Engels als wereldtaal heeft en de veelheid aan literatuur die beschikbaar is in het Engels. Reden om dit juist niet te doen, is dat het moeilijker wordt voor zowel studenten als professoren en docenten en dat niet iedereen voorstander is van Engelstalige opleidingen. Er zit ook niet altijd financieel voordeel aan het aantrekken van studenten uit het buitenland. Tenslotte is er eveneens niet voldoende onderzoek gedaan naar hoeveel hogeropgeleiden die wel goed Nederlands spreken er nodig zijn om de samenleving naar behoren te laten functioneren. 

Vinke stelt als mogelijke oplossing een test voor om het niveau te bepalen van wie voor de klas staat. Dit zou de moeilijkheden die lesgevers en studenten ondervinden oplossen. Bij een eventueel slecht resultaat, zullen er speciale trainingen beschikbaar zijn om het Engels aan te passen aan gebruik in een onderwijsinstelling. Wat zeker nog onderzocht moet worden, is of deze tests en trainingen de gewenste uitwerking hebben. 

We kunnen dus concluderen dat er nog veel moet worden onderzocht, voordat deze tendens een succes kan worden genoemd. 


