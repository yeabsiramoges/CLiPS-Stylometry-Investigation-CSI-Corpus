Boontje komt om zijn loontje
Uit onderzoek blijkt dat verschillende artsen geen medelijden hebben met ieder die ziek wordt als gevolg van alcohol en sigaretten. Ze zijn van mening dat medische terugbetaling in dit geval niet vereist is, wie ziek wordt kan het immers enkel zichzelf kwalijk nemen. Is dit een terechte gedachte, zouden we  -hypothetisch gezien- medische terugbetaling kunnen weigeren?
Stel je voor: je bent een dokter. Een man, een patiënt, komt kuchend en puffend jouw behandelkamer binnen. Je onderzoekt de man: een zware hoest, een raspende ademhaling, toch maar even foto's nemen van de longen. En ja hoor, daar heb je het al: longkanker. Arme drommel, denken we dan. Maar dan komt die schoorvoetende bekentenis: "Ik rook al 20 jaar". Hebben we nog steeds medelijden met de man of denken we 'eigen schuld, dikke bult'?
Het is algemeen bekend dat roken, net zoals alcohol, een aanvaard fenomeen is in onze samenleving. Dit ondanks de gevaren van (overmatig) gebruik. Longkanker, levercirrose,... het zijn geen zeldzame ziektes. De mogelijkheid van deze vreselijke aandoeningen lijkt echter geen zware indruk te maken op gebruikers. Het ziet er niet naar uit dat mensen alcohol of sigaretten aan de deur zetten. 
Uiteraard is de staat zich bewust van dit probleem. De verpakkingen van de sigaretten worden gesierd met gruwelijke afbeeldingen van gezwellen in de keel, longen die zwart zien van de rook,... Ook op vlak van alcohol ondernam de overheid al stappen. Geen alcohol onder de 16 jaar, geen sterke drank onder de 18 jaar. Maximum 0,5 promille in het bloed wanneer je nog moet rijden, hulpgroepen staan paraat, waarschuwingen voor de effecten en gevolgen vliegen ons om de oren. 
Hoe staan de artsen tegenover het probleem? Het blijkt dat het geduld van een aantal dokters op is: geen medelijden met al wie gezondheidsproblemen krijgt als gevolg van roken of alcohol. Dit blijkt uit een enquête bij Belgische artsen van de Vlekho Business School. De resultaten van het onderzoek geven aan dat een deel van de artsen vindt dat al wie medische zorg nodig heeft vanwege rookgedrag of alcoholgebruik, geen medische terugbetaling zou moeten krijgen. Al wie ziek wordt, heeft het immers aan zichzelf te danken. 
Denk even verder, wat als de staat meegaat met deze gedachte: rokers en alcoholici krijgen geen medische terugbetaling meer in het geval van longkanker, levercirrose of andere ziektes die door het gebruik van sigaretten of alcohol worden veroorzaakt. Dit zou uiteraard een aantal gevolgen hebben. Met deze regeling hopen ze uiteraard op een vermindering van het aantal rokers en alcoholici. Misschien zou dit de maatregel kunnen zijn die eindelijk de ogen opent van de mensen, iedereen weet immers dat medische behandelingen niet goedkoop zijn, en de langdurige behandelingen al helemaal niet. 
Langs de andere kant is de kans groot dat het weigeren van medische terugbetaling absoluut geen effect zou hebben. De afgrijselijke afbeeldingen van gezwellen en zwarte longen hebben ook geen grootschalige verandering teweeg gebracht. Daarbij moeten we ook in gedachten houden dat cijfers aantonen dat het voornamelijk de lagere klassen zijn die ten prooi vallen aan de verlokkingen van sigaretten en alcohol. Deze lagere klassen leven vaak in moeilijke situaties en grijpen naar de fles of een sigaret om even aan de stress van het leven te ontsnappen.
Wanneer deze mensen dan ziek worden, dure behandelingen moeten ondergaan en geen medische terugbetaling krijgen, heb je de kans dat families in een neerwaartse spiraal terecht komen. Dure betalingen leiden tot schulden, schulden leiden tot problemen; dit kan dan weer de aanleiding zijn tot toenemend gebruik van sigaretten en alcohol; ze worden nog zieker, wie ziek is kan niet werken, de schulden bouwen zich op en mensen die het in de eerste plaats al moeilijk hadden, vallen in een zwart gat.
Is er sprake van overmatig drankgebruik en zware rokers? Zeker wel! Zijn de effecten van alcohol en rook in de longen levensbedreigend? Absoluut! De waarschuwingen van artsen en hulpgroepen, de plaatjes op de verpakkingen, het lijkt allemaal geen effect te hebben. Verschillende artsen zijn van mening dat wie niet horen wil, moet voelen. Rokers en alcoholici moeten volgens hen geen medische terugbetaling meer krijgen. Kunnen we het met deze uitspraak eens zijn? Misschien zou een drastische maatregel als deze de ogen van verschillende gebruikers openen, misschien zorgt het enkel voor meer problemen. Mocht de overheid deze gedachte, het weigeren van medische terugbetaling, ooit steunen, is debat en overleg zeker aan de orde. 