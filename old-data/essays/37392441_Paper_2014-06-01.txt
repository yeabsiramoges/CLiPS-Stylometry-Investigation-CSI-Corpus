Een samenraapsel
Over taal en taalpolitiek in Het verdriet van België

“For last year's words belong to last year's language
And next year's words await another voice.”
― T.S. Eliot, Four Quartets

“Eenvoud is voor bepaalde zusters, bepaalde nonnen een deugd. Niet voor een schrijver”, zegt Hugo Claus in het tv-programma Noord-Zuid op 22 december 1978 (Claus, 1978). 
En eenvoudigheid kunnen we de schrijver inderdaad niet verwijten. Net zoals zijn persoon, zijn ook Claus’ romans soms onherleidbaar complex. Toch wordt in deze paper getracht die complexiteit gedeeltelijk te ontwarren en enkele elementen omtrent Claus’ schrijverschap te analyseren.  Meer bepaald spitst deze tekst zich toe op Hugo Claus’ taalpolitiek in Het verdriet van België (1983). Eerst en vooral richt deze analyse zich op de interpretatie van tekst als politieke roman. Daarna volgt een uiteenzetting over de (taal)politieke opvattingen van de schrijver in het algemeen, en hoe die weerspiegeld zijn in de roman. Vervolgens wordt het medium waarmee hij die opvattingen in het werk wil overbrengen, geanalyseerd; dit medium is de taal zelf. Hoewel het onderwerp van deze paper dus taalpolitiek en taalgebruik is, is het evenwel niet de bedoeling een exhaustieve opsomming van alle taaleigenaardigheden in de roman te geven, noch om het gebruik van de taalregisters minutieus te ontleden. Wat deze paper wel tracht te doen is een licht te werpen op het door Claus gepercipieerde verband tussen taal en werkelijkheid, tussen taalopvatting en werkelijkheidsopvatting. 
1.	De politiek van Hugo Claus
We kennen Hugo Claus als een non-conformistische, vrijgevochten denker. Zowel in zijn persoonlijk leven als in zijn artistieke carrière streeft de schrijver een grote mate van autonomie na, merkt Paul Claes op . Toch voelt Claus zich voortdurend in zijn vrijheid beperkt. Onbuigzame, maatschappelijke instituties als de katholieke kerk, het traditionele burgergezin en het autoritaire staatsstelsel leggen het individu een bepaalde levensstijl en zelfs levensvisie op. Hier komt het politieke en sociale engagement van de kunstenaar naar boven. In zijn romans klaagt Claus het dogmatische karakter van die instituties aan (Claes, 2011, pp. 28-29).
Met name in Het verdriet van België, Claus’ magnum opus, neemt de romancier een duidelijke politieke stelling in. Toch is het aanlokkelijk om de tekst in eerste instantie te begrijpen als een historische roman over de Vlaamse collaboratie tijdens de Tweede Wereldoorlog. Wie het echter bij deze lectuur houdt, gaat voorbij aan de gelaagdheid van het kunstwerk. Claus vlecht in zijn grote roman immers verschillende romaneske genres tot één coherent geheel samen en overstijgt zo de conventies van de realistische roman:
Als ‘familieroman’ behandelt hij de klassieke oedipusdriehoek van een kind tussen een begeerde moeder en een gehate vader. Als bildungsroman laat de fragmentarisch opgebouwde tekst de ontwikkeling zien van een literair begaafde, vroegrijpe knaap tijdens de oorlogsjaren. Als sociale roman analyseert en bekritiseert hij de kleinburgerlijke ideologie waarop de Vlaams-nationalistische collaboratie teerde. (Claes, 2011, p.17)
De specifieke historische en geografische context – een klein, Vlaams dorpje in de periode 1939 - 1947 – dienen dus als achtergrond voor de ontleding van en kritiek op een politieke ideologie. Deze ideologie is, zo schrijft Kevin Absillis in Hugo Claus en het verdriet van de puristen (2013), gestoeld op “een diep in de moderniteit verankerd wantrouwen tegenover de ambivalentie en grilligheid van onze door taal bemiddelde werkelijkheid” (p.174). 
Aan de hand van de casus van de Vlaamse samenwerking met de Duitse bezetter, houdt de schrijver ons het gevaar van een dergelijke zuiverheidsobsessie voor ogen. Niet de zoektocht naar een Vlaamse identiteit als dusdanig, maar juist de zoektocht naar een zuivere Vlaamse identiteit was de perfecte voedingsbodem voor een extreemrechtse, totalitaire ideologie van organisaties als het Vlaams Nationaal Verbond (VNV).
1.1  Taal als ideologiekritiek
Door middel van de taal uit Hugo Claus kritiek op deze ‘ideologie van het zuivere’; het taalgebruik in Het verdriet van België wordt een politiek statement. De schrijver heeft zijn talig idioom welbewust geconstrueerd. Het resultaat is een maniëristische taalvariant die hij in een interview met Offermans omschrijft als “een soort esperanto [sic]”, “een artificiële taal die niemand in werkelijkheid spreekt” of “een samenraapsel’ (as cited in Geerts, 1987, p.556). 
De interviewer zelf doet in zijn artikel een poging om dit complex talig kluwen te ontleden:
Waaruit bestaat dat samenraapsel? Om te beginnen uit een ongeciviliseerde volkstaal, die behalve door het concrete idioom gekenmerkt wordt door vloeken, interjekties [sic], oprispingen, … . Verder onder meer uit de brokstukken van een archaïsche en pathetische kultuurtaal [sic], opgediept uit de negentiende-eeuwse tekstboeken van het symbolische en allegorische patronaatstoneel. … Claus heeft dat allegaartje, karakteristiek voor een volk zonder identiteit, geenszins gladgestreken - … (as cited in van Renssen, 2008, p. 246)
De keuze voor deze gefabriceerde taalvariant verschaft inzicht in de achterliggende boodschap van de roman. Kevin Absillis verwoordt dit als volgt: “door zich aan elk appel tot klaarheid, vlekkeloosheid en eenstemmigheid te onttrekken, slaagt de roman er precies in om uit te stijgen boven zijn particuliere, historische inbedding” (2013, p. 174). En juist door die concrete inbedding te ontstijgen, bereikt Claus zijn opzet: het analyseren van de zuiverheidsneurose, zowel op talig als op politiek vlak. De schrijver wil, zoals Jean en Dina Weisgerber het omschrijven, een “Babylonische spraakverwarring … in zijn beschrijving van België doen uitkomen” om aan te tonen dat het purisme een onhaalbaar en, sterker nog, onwenselijk ideaal is (1995, p. 6). Concreet bestudeert Claus het taalpurisme als symptoom van de Vlaams-nationalistische identiteitscrisis, om het vervolgens te verwerpen. Daarnaast bekritiseert hij het fenomeen als verweer tegen werkelijkheid, die voor hem onvermijdelijk meerduidig is en niet door middel van taal aan banden kan worden gelegd.
1.2 De (taal)politiek van het purisme
Ten eerste analyseert de schrijver de fascinatie van de Vlaamse-nationalisten met een pure taal. Met dit doel voor ogen plaatst Claus zijn hoofpersonage, Louis Seynaeve, in een flamingantisch milieu. In deze kringen gaat het verlangen naar een zuivere Vlaamse identiteit samen met het verlangen naar een zuivere taal. Zo wordt Louis door zijn vader en peter voortdurend gewezen op fouten tegen het Algemeen Beschaafd Nederlands. Deze aanhoudende terechtwijzingen genereren bij Louis een sterke fixatie op het ‘Schoon-Vlaams’ en een sterke neiging tot taalpurisme. 
Claus’ antwoord op dat taalpurisme is een roman waarin “[b]elgicismen en Franse vocabulaire woekeren in de taal van precies die personen wier fixatie op een keurig ABN een onderdeel vormt van een geloof in een homogeen en onbezoedeld Vlaanderen.”, analyseert Kevin Absillis (2013, p. 181). Met name bij het overlijden van Hubert Seynaeve, Louis’ Peter, wordt de onhoudbaarheid van het taalpurisme op een tragikomische manier in scène gezet. Naarmate de man zijn levenseinde nadert, lijkt hij zichzelf niet meer te kunnen beheersen, en dat geldt des te meer voor zijn taal. De groteske situatie die zich in het hospitaal ontplooit, kan gelezen worden als een ontluistering van de, al dan niet talige, zuiverheid (Absillis, p.182): “[W]at hij schreeuwde was allemaal in het Frans, hij die altijd zei: “Alles voor Vlaanderen, Vlaanderen voor Christus!” Maar ’t ergste van al, het was niets dan Zwarte School en vuile praat, van minette alhier en soixante neuf, een beerput!” (Claus, 2011, p. 607). 
De romanschrijver toont dus door middel van het taalgebruik van zijn personages aan dat ‘het zuivere Nederlands’ een waanbeeld is, een onrealistisch ideaal. Naast onhaalbaar vindt hij deze zuivere taal ook ongewenst; het zou leiden tot taalarmoede in plaats van taalrijkdom. Zo zegt hij in het tv-programma Noord-Zuid:
Ik hoop dat het Vlaams en het Noord-Nederlands uit elkaar groeien. De taal heeft er alleen maar belang bij dat zij zo rijk en zo veelvoudig mogelijk wordt. Ik zou elementen in de taal willen brengen die zelfs grammaticaal onjuist zijn en alle gallicismes, alle germanismes, om het op te blazen. … Naarmate men verschraalt zijn de kansen op een reële, ruime expressie kleiner. (Claus, 1978)

1.3 De puristische levensbeschouwing
Een tweede punt van kritiek op het taalpurisme omvat het gebruik ervan als ‘filter’ voor de extralinguïstische werkelijkheid, die voor de schrijver per definitie subjectief getint en onherleidbaar meervoudig is  (Absillis, pp. 187-188). De werkelijkheid zoals Hugo Claus die beleeft, is een prominent thema in Georges Wildermeersch’ analyses van 2000. Hierin argumenteert de academicus dat Claus de realiteit als een polyinterpretabele, persoonlijke constructie beschouwt: “[h]ij is ervan overtuigd dat de werkelijkheid iets anders is, iets meer dan wat we dagelijks kunnen waarnemen. … Dé werkelijkheid bestaat niet, het is altijd íemands werkelijkheid” (Wildermeersch, 2000, pp. 8-10). Weisgerber legt in zijn werk de nadruk op de complexiteit van Claus’ wereldbeeld; de wereld is voor de schrijver per definitie veelvoudig. Voor de schrijver vloeit hieruit de fundamentele onzekerheid omtrent het bestaan voort. “Er is geen waarheid of ze glipt ons door de vingers en verandert in leugen” 
(Weisgerber, 1995, p. 42).
In Het verdriet van België schept Claus een complexe realiteit waarop het hoofdpersonage geen vat kan krijgen. Toch wil Louis deze onduidelijke werkelijkheid, die hem door middel van woorden bereikt, begrijpen. Hieruit vloeit, volgens Guido Geerts, Louis’ fixatie op het ontleden van talige boodschappen voort. Louis Seynaeve wordt Louis ‘sein-ave’. “Woorden blijken hem voortdurend te intrigeren, vooral ook omdat hij de raadselen waarin zijn volwassen omgeving spreekt, wil doorgronden” (Geerts, 1987, p.558).  Louis’ zucht naar inzicht in de taal en de werkelijkheid wordt door Claus meermaals geaccentueerd: 
 Ooit zal Louis … inzicht, overzicht krijgen in al die on-affe zinnen, toespelingen. Als je goed oplet, waakzaam bent, zullen de raadsels, die zij kruimelgewijs in hun moppen en leugens laten ontsnappen, aan het licht komen, ... Nu nog niet. (Claus, 2011, p. 197) 
Nu inderdaad nog niet, en misschien wel nooit. Al snel merken we dat de door Claus geëvoceerde werkelijkheid voortdurend aan Louis blijkt te ontsnappen, en dat de taal voor het hoofpersonage geen betrouwbare filter van de werkelijkheid, maar gewoon een bijkomend raadsel is. De jonge Seynaeve lijkt voortdurend associaties en toespelingen te missen, verkeerd te interpreteren. Of omgekeerd: hij ziet ‘signalen’ waar er geen zijn (Geerts, p. 558). Op deze manier vloeien realiteit en fictie, mythe en geschiedenis, sprookje en werkelijkheid voortdurend door elkaar, zowel in de roman, als in Louis’ hoofd.
Mama dacht dat hij nog geloofde in eieren die uit de buik van de klokken vielen, in ooievaars, Sinterklaas, bloemkolen met kinderen erin. Of het sprookje dat de Duitsers in Veertien-Achttien de kerkklokken van haar dorp, Bastegem, hadden gestolen om er kanonnen van te gieten. (Claus, 2011, p. 98)
Louis’ poging om de werkelijkheid door middel van de taal in een keurslijf te dwingen, uit zich te meer in zijn schrijverscarrière, waarvan het resultaat, ‘Van België’, het eerste deel van Claus’ roman behelst (Absillis, p.190).  Maar ook hier wijkt het eindproduct systematisch af van het puristische ideaal dat de jonge schrijver al sinds kindsbeen af koestert. Louis’ roman kent een wildgroei aan onzuivere taal, taal waaraan de debuutschrijver allergisch is, taal die hij koste wat kost probeerde te vermijden: belgicismen, gallicismen en purismen vormen de basis waarop ‘Van België’ gefundeerd is. Ze zijn een onvermijdelijk onderdeel van Seynaeves achtergrond en een logische consequentie van de onbeheersbaarheid van de werkelijkheid. En aan deze twee feiten kan de schrijver, alle zuiverheidsidealen ten spijt, niet ontsnappen. De discrepantie die ontstaat tussen de onzuivere taalvariant die Louis hanteert en zijn puristische taalideaal wordt 800 pagina’s lang geëxploreerd. En juist door deze tegenstelling te reveleren, toont Claus “dat het raadzaam is om de onzuiverheid van taal te aanvaarden alsook haar troeblerende en bedrieglijke impact op onze waarneming” ( Absillis, 2013, p. 191).
2. Conclusie
Om T.S. Eliot te hernemen: de woorden, ideeën van gisteren behoren tot de taal van gisteren, en de taal van de toekomst heeft nood aan een nieuwe stem. De politieke ideologie van het purisme is een idee van gisteren, gebrekkig gesteund door een poging tot zuiverheid in taal. 
Deze ideologie heeft Claus blootgelegd, en vervolgens verworpen. Hugo Claus gaat in de politieke roman die Het verdriet van België is, het moderne ideaal van de zuiverheid te lijf door juist elke vorm van talige zuiverheid te vermijden. De schrijver toont aan dat het tijd is voor een nieuwe werkelijkheidsbeleving en een complementaire taal. Die taal heeft Claus in zijn roman gevonden, en hij weet er de realiteit helder mee te capteren. De taal is onzuiver en juist daarom is ze de perfecte stem voor de eveneens onzuivere wereld. 


 

