Hoger onderwijs niet voor iedereen? 
"Geen duurder inschrijvingsgeld, hoger onderwijs voor iedereen!" Zo luidde het de laatste maanden in vele studentensteden. Toen de Vlaamse Overheid meldde dat ze de prijs voor een jaartje hoger onderwijs misschien flinken zouden verhogen, kwamen veel mensen de straat op. Kreten om aandacht. Een wil om gehoord te worden. Maar de vele protestacties bleken tervergeefs.


De Vlaamse Overheid heeft ondanks de vele aanmerkingen van het volk, uiteindelijk toch een beslissing genomen: Het hoger onderwijs wordt vanaf volgend academiejaar een stuk duurder. Studenten betaalden dit jaar nog 608 euro wanneer ze een studie wilden starten of verderzetten. Na dit academiejaar zullen degene die zich willen inschrijven wat dieper in hun portemonnee mogen graven.  Ze betalen namelijk 271 euro meer dan voorheen. Deze prijsverhoging zal echter geen impact hebben op het niveau van het onderwijs, dat blijft hetzelfde. In tijden van crisis moet de overheid besparen. Dat spreekt voor zich. De vraag is toch of deze besparing wel werkelijk het onderwijs moet treffen. Is onderwijs geen hoogstnoodzakelijke kwestie die instaat voor de vorming van een land? Brengt deze maatregel niet te veel negatieve consequenties met zich mee?

Ten eerste zet zet de regering met deze nieuwe maatregel een stap achteruit in plaats van vooruit. Uit onderzoek bleek dat het aantal studenten aan hogescholen of universiteiten in België elk jaar steeg. Dit was een goede zaak. Hoger onderwijs werd meer en meer toegankelijk voor zij die na het secundaire onderwijs nog verder wilden studeren. Het was niet slechts voor een klein groepje geluksvogels weggelegd. Meer en meer mensen konden ervan genieten. Nu het inschrijvingsgeld verhoogd wordt, zal het aantal inschrijvingen ook dalen. Het is namelijk bewezen dat hoe duurder het hoger onderwijs is, hoe minder participatie er is. Hierdoor zakt deze goede evolutie van de afgelopen jaren terug ineen. 
Bovendien wordt verder studeren nu echt duur. De bevolking klaagde al over de hoge kosten die studerende zonen en dochters bewerkstelligen. Er komt echter nog een extra kost bij. Studeren is al duur genoeg. De treinabonnementen, een studentenkamer, de vele boeken... Als hier nog eens 271 euro bovenop komt, zal een gezin lijden onder het feit dat zijn kroost gaat studeren. Voor ouders met meerdere kinderen wordt dit nu echt onbetaalbaar. 
Daarentegen doet België het op gebied van lager en secundair onderwijs wel goed. Kinderen zijn verplicht naar school te gaan tot hun 18e en studeren tot die leeftijd is behoorlijk goedkoop en voor iedereen toegankelijk. Waarom stopt dit dan abrupt na het secundaire? Het is inderdaad niet meer verplicht om dan nog te studeren, maar dit wil niet zeggen dat het daarom van minder belang. Eigenlijk zou men studenten juist moeten aanmoedigen om verder te studeren. Dit hoge inschrijvingsgeld zorgt voor een struikelblok voor een studie aan het hoger onderwijs, terwijl de overheid juist een opstapje zou moeten creeëren. 
Wanneer we de prijzen van ons onderwijsbeleid gaan vergelijken op Europees niveau, komen we tot de vaststelling dat veel landen het heel wat slechter doen dan wij. Maar nog opvallender: in een aantal landen is het hogeronderwijs volledig gratis. We kunnen deze landen als gidslanden gebruiken en streven naar hun voorbeeld. Estland heeft een goed systeem bedacht dat ervoor zorgt dat hoger onderwijs gratis blijft, mits je genoeg studiepunten behaalt. Zo geeft de overheid van Estland iedereen de kans om verder te studeren, maar daarbij mag niemand die kansen verspillen. Anders moeten de schoolgaanden inschrijvingsgeld betalen. Een eerlijk en efficiënt systeem. 
De Vlaamse Overheid zou dus misschien toch beter eens luisteren naar de kritiek die ze krijgt. Besparen op hoger onderwijs kan geen bevordering bieden voor het land en haar toekomst. Toegankelijk onderwijs is een waarde waar alle landen naar zouden moeten streven. Hier beperkingen op leggen zal sowieso zorgen voor een kleiner aantal studenten. De regering neemt zo kansen en mogelijkheden van ons af, terwijl ze er net zou moeten geven. 