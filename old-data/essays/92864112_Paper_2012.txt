Inleiding
De laatste jaren hebben Vlaanderen en Nederland beiden te maken gehad met een steeds populairder wordende nieuwe taalvariëteit. In Vlaanderen is dat de tussentaal, in Nederland het Poldernederlands. Beide variëteiten worden gezien als een serieuze bedreiging voor het Standaardnederlands in Nederland en Vlaanderen. Hun onstuitbare opmars zorgt dan ook voor behoorlijk wat ophef, zowel op wetenschappelijk terrein als in de pers. Die ophef wordt nog versterkt door het feit dat zowel de tussentaal als het Poldernederlands niet meer weg te denken zijn van de Vlaamse en Nederlandse televisie, die van oorsprong een belangrijke rol vervulde in de verspreiding van het Standaardnederlands. 

Reden genoeg om te onderzoeken of er verschillen zijn in de manier waarop tussentaal en Poldernederlands worden gebruikt op de televisie. Mijn verwachting is dat die verschillen er inderdaad zullen zijn, aangezien het Standaardnederlands in Vlaanderen een heel andere rol speelt dan in Nederland. Dit is een gevolg van het feit dat de gebieden ieder een heel andere standaardiseringsgeschiedenis kennen. In Nederland is het Standaardnederlands namelijk ontstaan uit de standaardisering van een regionale taalvariëteit, terwijl het Standaardnederlands in Vlaanderen een geïmporteerde taalvariëteit is, die dus verder afstaat van de regionale Vlaamse taalvariëteiten (Jaspers 2001:9). Hierdoor is er een groter verschil tussen tussentaal en Standaardnederlands dan tussen Poldernederlands en Standaardnederlands. 

Door dit grotere verschil verwacht ik dat Vlamingen zich bewuster zijn van de status van tussentaal ten opzichte van het Standaardnederlands, en tussentaal dan ook bewuster op de Vlaamse televisie zullen gebruiken. 
Om te onderzoeken of mijn verwachtingen ook daadwerkelijk kloppen, zal ik in deze paper een vergelijking maken tussen de opkomende taalvariëteiten tussentaal en Poldernederlands en de manier waarop ze gebruikt worden op de Vlaamse en Nederlandse televisie. 
1.	Tussentaal in Vlaanderen
Geen enkele andere taalvariëteit heeft de gemoederen in Vlaanderen de afgelopen jaren zo doen oplaaien als tussentaal. Maar wat wordt eigenlijk met tussentaal bedoeld, en waarom is er zoveel ophef over? 
1.1	Definitie en kenmerken
Met tussentaal wordt gedoeld op een variëteit die geen echt dialect is, maar ook geen Standaardnederlands. Het zit er, zoals de naam al doet vermoeden, tussenin. Door taalkundigen wordt tussentaal meestal beschouwd als het stadium tussen het dialect, de vroegere moedertaal van veel Vlamingen, en de doeltaal, het Standaardnederlands (Jaspers 2001: 4). Het wordt vaak afkeurend beschreven (getuige ook de synoniemen voor tussentaal: ‘Verkavelingsvlaams’, ‘Soapvlaams’ en ‘Schoon Vlaams’) omdat het niet alleen het prestige van de standaardtaal maar ook de authenticiteit van het dialect lijkt te missen (Jaspers 2001: 4). Bovendien ervaren veel taalkundigen en opiniemakers de tussentaal, die steeds vaker in het Vlaamse publieke leven te horen is, als een bedreiging voor het Standaardnederlands in Vlaanderen en vreest men voor het verdwijnen van het besef van taalnormen.
De benaming ‘tussentaal’ suggereert dat er sprake is van één taalvariëteit, maar Jaspers (2001:5) verwacht dat tussentaal eerder betrekking heeft op verschillende variëteiten die verschillen afhankelijk van de woonplaats en sociale identiteit van de spreker en de stijl waarin de spreker wil praten. Hij meent ook dat het gebruik van tussentaal niet het gebruik van andere taalvariëteiten uitsluit, maar deel uitmaakt van een talig repertoire waartoe bijvoorbeeld ook Standaardnederlands en dialect kunnen behoren (Jaspers 2001: 5). De spreker kan dan kiezen welke taalvariëteit hij spreekt in welke situatie. 
Tussentaal kun je dus moeilijk omschrijven als één taal met vaste kenmerken: het bevat zowel elementen van het Standaardnederlands als van dialecten. Toch somt Cajot een aantal kenmerken op: 
-	De onderscheiding van de drie geslachten bij lidwoorden en sommige voornaamwoorden: 				’n vrouw, ne man, nen aap
-	Hem als onderwerp: 				wanneer komt ‘m?
-	Voor de tweede persoon - de of –te:		komde? Of met herhaling: komdegij?
-	Weglaten van de eind-t:			nie, da, wa, goe
-	Het verkleinwoord –ke:			dooske
-	Gebruik van dat als extra voegwoord: 	ik weet wanneer dat hij verjaart.
(Cajot 2010: 4) 
Zoals op te maken is uit de voorbeelden van Cajot kent tussentaal zowel op morfologisch niveau (het verkleinwoord –ke) als op syntactisch (hem als onderwerp) en lexicaal niveau (een woord als goesting) typische kenmerken die de variëteit onderscheiden van het Standaardnederlands.
1.2	Ontstaansgeschiedenis
Een aantal taalkundigen, waaronder Cajot, ziet tussentaal niet als een overgangsstadium tussen dialect en standaardtaal, maar verklaart het ontstaan ervan als een antwoord op de economische schaalvergroting die zich de afgelopen halve eeuw heeft voltrokken in de Vlaamse samenleving. Die economische schaalvergroting veroorzaakte een toenemende mobiliteit tussen de verschillende regio’s, met regionalisering als gevolg. Door die toegenomen mobiliteit ontstond de behoefte aan een bovenregionale spreektaal. Het Standaardnederlands was voor de Vlaming te formeel om te spreken in alledaagse situaties. Dit Standaardnederlands hoorde hij weliswaar op de radio, maar nooit in de dagelijkse omgang. Volgens Cajot was er sprake van een ‘isolationisme’ van de Vlaming ten opzichte van de Noord-Nederlandse taalgemeenschap. Door dit gebrek aan mondeling contact met het Standaardnederlands heeft zich in Vlaanderen een ‘autonome informele taalstandaardisering’ voltrokken (Cajot 2010: 18-19), met tussentaal als resultaat. 
In tegenstelling tot Standaardnederlands is tussentaal wel geschikt voor informele communicatie tussen de verschillende regio’s in Vlaanderen. De variëteit dient zo als een informele lingua franca, die niet van bovenaf is opgelegd door de overheid maar vanuit een behoefte van de taalgebruiker zelf is ontstaan. De Caluwe verklaart de populariteit van tussentaal dan ook vooral door haar praktisch nut en zegt dat het “voor de meeste jongeren […] gewoon de thuistaal [is], en voor de mensen die wel van huis uit nog een dialect hebben meegekregen, […] het gewoon de variant [is] waarmee ze zich in de bovenregionale informele communicatie perfect uit de slag kunnen trekken” (geciteerd door Jaspers 2001: 5).
Opvallend is dat een aantal taalkundigen en opiniemakers achter de populariteit van tussentaal een onwillige houding bespeuren tegenover de overheid en de standaardtaal. Zo omschreef de taalkundig Dirk Geeraerts het spreken van tussentaal als “dissident gedrag” dat hij toeschreef aan de “mythische distantie van de Vlaming t.o.v. het gezag en de openbare machtsuitoefening.” (geciteerd door Cajot 2010: 4)
Plevoets verbindt de opkomst van tussentaal met de verburgerlijking en de emancipatie van de Vlaamse middenklasse, die na de Tweede Wereldoorlog steeds meer de dienst is gaan uitmaken in Vlaanderen. Deze nieuwe elite kan zich een zekere flexibiliteit veroorloven tegenover de standaardtaal, zonder dat haar sociale positie hierbij in gevaar komt. Het gevolg is dat de nieuwe burgerij deze informalisering van de standaardtaal gaat gebruiken als statuskenmerk (Plevoets 2009:4).
1.3	Sprekers 
Normaal gesproken zou je van politici, academici of topmanagers verwachten dat ze standaardtaal spreken, maar in Vlaanderen spreekt de elite juist tussentaal (Cajot 2010: 16). Plevoets verklaart dit zoals gezegd door te stellen dat de verburgerlijkte middenklasse van Vlaanderen tussentaal gebruikt als een middel om zich te onderscheiden van de sociaal lagere klassen, voor wie standaardtaal spreken nog wel een middel is om hogerop te komen (2009: 4). 
In een onderzoek vergeleek Plevoets het taalgebruik van Vlaamse sprekers van verschillende opleidingsniveaus, beroepen, leeftijden en sekses. Hieruit bleek dat tussentaal inderdaad dienst doet als distinctiemiddel van de maatschappelijk gearriveerde klasse van Vlaanderen (Plevoets 2009:22). Hij signaleerde een opvallend verschil in taalgebruik tussen de elitegroepen: de materieel welgestelde groepen spreken meer tussentaal, terwijl de cultureel ontwikkelde groepen meer standaardtaal gebruiken. Over het algemeen genomen blijkt uit de resultaten dat een hogere opleiding samengaat met een toename in het gebruik van standaardtaal. De toplaag, die materieel welgesteld is en een hoge opleiding heeft, vormt hierop een uitzondering en vertoont een tendens tot tussentaal. Hieruit concludeert Plevoets dat de informalisering van standaardtaal een duidelijk statuskenmerk is (2009: 23). Dit wordt nog versterkt door het feit dat vrouwen, die bekendstaan als prestigegevoeligere sprekers, een duidelijkere neiging vertonen tot het spreken van tussentaal (2009: 23).
 
2.	Tussentaal op de Vlaamse televisie
De Vlaamse televisie werd vaak gezien als één van de belangrijkste verspreiders van het Standaardnederlands in Vlaanderen. Nu is er volgens velen echter steeds meer tussentaal op de televisie te horen, niet alleen op de commerciële zender VTM maar ook op de Vlaamse openbare omroep. De publieke opinie is over het algemeen sterk gekant tegen de opmars van de tussentaal op de televisie, maar volgens Van Hoof (2010) is het maar de vraag of je wel kunt spreken van een ‘opmars’. Wordt er tegenwoordig echt zo veel meer tussentaal op de televisie gesproken dan vroeger?
2.1	Het gebruik van tussentaal op de televisie
De openbare omroep VRT wil in Vlaanderen al vanaf zijn ontstaan in 1930 een opvoedende functie vervullen, door in de Vlaamse huiskamers een Nederlands te verspreiden dat voldoet aan de Noord-Nederlandse taalnormen. Nu nog steeds staat de VRT bekend om zijn keurige taalgebruik, zodanig zelfs dat de term ‘VRT-Nederlands’ inmiddels gelijkstaat aan Standaardnederlands. (Van Hoof 2010: 1-2) 
De VRT neemt uitdrukkelijk stelling tegen tussentaal en geeft in zijn Taalsignaal uit 2001 aan “bewust een tegenwicht [te willen] bieden tegen de oprukkende tussentaal.” (Jaspers 2002: 1), om vervolgens een aantal ‘slordigheden’ op te sommen die vanaf dat moment verboden zijn voor VRT-medewerkers (Jaspers 2002: 1). Het mag duidelijk zijn dat in nieuws- en duidingprogramma’s van de VRT dus keurig Standaardnederlands wordt gesproken. In fictieprogramma’s van de VRT ligt de situatie complexer. Hier botst de opvoedende taalpolitiek van de VRT immers met het realisme en de herkenbaarheid die makers van fictieseries nastreven: in het echte leven spreekt de Vlaming zelden Standaardnederlands, dus waarom wel in fictie?
Tegenover de VRT staat in het televisielandschap van Vlaanderen sinds 1989 de commerciële zender VTM. Waar de VRT bekendstaat als promotor van het Standaardnederlands, wordt de VTM met zijn grote aanbod aan soaps, feuilletons en spelprogramma’s juist gezien als verspreider van de tussentaal (Van Hoof 2010: 3). Van Hoof toonde met haar onderzoek naar taalvariatie op de Vlaamse openbare omroep echter aan dat de VRT al in de vroege jaren tachtig, dus vóór de oprichting van de VTM, fictionele televisieseries uitzond waarin tussentaal gesproken werd (Van Hoof 2010: 18). 

2.2	De Vlaamse publieke opinie over tussentaal op de televisie
In de verhitte discussies over tussentaal worden de media, en dan vooral de televisiezender VTM, meestal gezien als de grote schuldige in het creëren en verspreiden van tussentaal (Van Hoof 2010: 2). Er wordt vaak aangenomen dat de VTM als eerste tussentaal op het scherm bracht en dat de VRT vóór de oprichting van de VTM in 1989 alleen Standaardnederlands uitzond. Na het verlies van zijn monopoliepositie zou de VRT in de strijd om de kijkcijfers echter de commerciële VTM zijn gevolgd in het uitzenden van meer tussentaal (Van Hoof 2010: 3-4). 
Vooral wat betreft fictieprogramma’s heerst de overtuiging dat daarin sinds de oprichting van de VTM steeds meer tussentaal wordt gesproken. Er is al een tijd ophef in de pers over het taalgebruik in fictieseries omdat de acteurs geen Standaardnederlands zouden spreken, maar een Antwerps-Brabants getinte tussentaal (Jaspers & Van Hoof 2009: 1). Volgens sommige taalkundigen en opiniemakers spreken de acteurs tussentaal uit onkunde en luiheid, maar volgens regisseurs en acteurs doen ze dit juist uit een streven naar geloofwaardigheid en herkenning. Zelfs de taaladviseur van de VRT wist zich geen houding te geven in dit debat: moeten fictieseries hun commerciële of artistieke doelen dan zomaar opgeven voor het opvoedkundige doel van de VRT om het Standaardnederlands aan de Vlaming te brengen? (Jaspers & Van Hoof 2009: 4)
Van Hoof heeft echter aangetoond dat deze algemene indruk over tussentaalgebruik in fictieprogramma’s wat genuanceerd moet worden. Aangezien er al vóór het ontstaan van de VTM tussentaal werd gesproken in fictieprogramma’s van de VRT, valt de VTM niet aan te wijzen als de onbetwistbare brenger van tussentaal op de Vlaamse televisie. Van Hoof zoekt de oorzaak van het tussentaalgebruik in fictie eerder in het genre zelf: “in een genre dat herkenbaarheid en realisme nastreeft [sluipt] vrijwel onvermijdelijke substandaardtalig taalgebruik binnen [..].” (Van Hoof 2010: 18). Een Vlaamse fictieserie in het Standaardnederlands zou de geloofwaardigheid niet ten goede komen. 
Van Hoof wijst wel op een vermindering van het educatieve aanbod van de VRT na de komst van de VTM. Ook fictieprogramma’s hadden in de jaren tachtig een educatieve factor die vaak gepaard ging met standaardtaalgebruik. Nu wint het dramatische aspect (met een grotere nadruk geloofwaardigheid en herkenbaarheid, en daarmee ook op tussentaal) in fictie het van het educatieve aspect en de standaardtaal. (Van Hoof 2010:18) 
3.	Het Poldernederlands
In 1997 vestigde de sociolinguïst Jan Stroop met zijn boek Poldernederlands. Waardoor het ABN verdwijnt. voor het eerst de aandacht op het fenomeen Poldernederlands, een taalvariëteit die de afgelopen decennia onopgemerkt steeds populairder is geworden. Tegenwoordig hoor je in het Nederlandse publieke leven weinig anders meer. Dat vraagt om een nadere kijk op het fenomeen Poldernederlands: wat houdt het in, wie spreken het en waar komt het vandaan?
3.1	Definitie en kenmerken
De term ‘Poldernederlands’ heeft al net zo’n negatieve connotatie als tussentaal. De benaming is afkomstig van Jan Stroop. Die ziet het Poldernederlands als een bijproduct van het poldermodel. Het gunstige economische klimaat dat dit model volgens hem voortbracht leidde namelijk tot een mentaliteitsverandering met een sterke nadruk op individualisme (“ik bepaal zelf wat goed of slecht Nederlands is”). Daarbij hebben de kenmerken van het Poldernederlands veel weg van die van de Hollandse dialecten uit de polders. (Stroop 1998b: 228) 
Met Poldernederlands doelt Stroop op een relatief nieuwe taalvariëteit die steeds meer gesproken wordt en ook steeds vaker te horen is in het Nederlandse publieke leven: niet alleen op radio en televisie maar ook bijvoorbeeld in de politiek. 

Het opvallendste kenmerk van het Poldernederlands is de uitspraak van de standaardtalige [ei] als [aai]. Zo wordt [blijf bij mij] dus [blaaif baai maai] (Stroop 1998b: 226). Een ander kenmerk is bijvoorbeeld de diftongering van lange klinkers: bij dit verschijnsel wordt één klinker (een monoftong) uitgesproken als een tweeklank (een diftong), bestaande uit twee opeenvolgende klinkers. [beet] verandert dan in [beit], [boot] in [bout]. 
Deze kenmerken worden veroorzaakt door dezelfde uitspraaktendens: de verlaging van lange klinkers en diftongen. Bij de uitspraak [aai] is de positie van de onderkaak en de tong lager dan bij de uitspraak [ei]. Hetzelfde gebeurt bij de uitspraak van de diftong [ou] als [aau]: [vrouw] wordt in het Poldernederlands uitgesproken als [vraauw] (Stroop 1998b: 226). In de onderstaande afbeelding geeft Stroop de klankverschuivingen die het Poldernederlands heeft ondergaan schematisch weer.

  
(afbeelding afkomstig van <http://cf.hum.uva.nl/poldernederlands/over_poldernederlands/onzepolder.html>)
De pijlen in de klinkerdriehoek geven de verlaging aan van de plaats waar een klinker in de mond wordt gevormd. De cursieve woorden zijn Standaardnederlands, de vetgedrukte woorden zijn Poldernederlands. (Stroop 1998b: 226)
Poldernederlands onderscheidt zich dus vooral van het Standaardnederlands in de uitspraak. Hierin verschilt het van de Vlaamse tussentaal, die niet alleen van het Standaardnederlands verschilt in uitspraak, maar ook in morfologische, syntactische en lexicale kenmerken.
3.2	Ontstaansgeschiedenis
We weten nu wat met de term Poldernederlands wordt bedoeld en dat de belangrijkste kenmerken van het Poldernederlands ontstaan door een proces van klinkerverlaging. Maar hoe is dat proces van klinkerverlaging precies tot stand gekomen? Stroop geeft in zijn boek Poldernederlands. Waardoor het ABN verdwijnt (1998) een simpele verklaring: het is een gevolg van een natuurlijke neiging van taalsprekers om lange klinkers en tweeklanken met een lagere articulatiestand van de onderkaak uit te spreken (1998a: 74). Die neiging is universeel en komt dus niet alleen in het Nederlands voor. Dit zien we ook als we kijken naar onze buurtalen, het Engels en het Duits. 
Het Nederlands, het Engels en het Duits stammen alle drie af van hetzelfde voorstadium en hebben lange tijd vergelijkbare ontwikkelingen doorgemaakt. Ook het Engels en het Duits hadden aanvankelijk een lange i die langzaam begon te veranderen in de tweeklank ei (Stroop 1998a: 74). Maar vanaf het midden van de vijftiende eeuw gaan het Duits en het Engels verder met het verlagen van hun ei tot aai, terwijl het Nederlands blijft vasthouden aan ei. Dit is te danken aan het standaardiseringsproces dat het Nederlands in de zestiende en zeventiende eeuw doormaakt. Gezaghebbende grammatici als Spiegel hebben hier een belangrijk aandeel in. Zij bepalen de regels van het Standaardnederlands, en omdat zij de aai te plat en te lelijk vinden wordt die uitgebannen en blijft men vasthouden aan ei. Alleen in de Hollandse polderdialecten blijft men de ei verder ontwikkelen tot aai (Stroop 1998b: 227 en 1998a: 75). 
Pas in de jaren zestig maakt de aai zijn comeback in het Nederlands. Met de komst van een maatschappelijk klimaat waarbij regels niet langer gevolgd worden verdwijnt de rem op allerlei natuurlijke spreekneigingen en treedt de verlagingstendens van drie eeuwen geleden opnieuw in. (Stroop 1998b: 227) Bovendien verliest het Nederlands van de bovenlaag, het Standaardnederlands, zijn status en functioneert niet langer als modeltaal, doordat de bovenklasse en middenklasse naar elkaar toegroeien. Al het Nederlands dat verstaan kon worden, was even goed. 
Volgens Stroop spraken de eerste sprekers van het Poldernederlands bewust zo om zich af te zetten tegen de gevestigde normen en waarden. Poldernederlands wordt dus waarschijnlijk al gesproken vanaf de jaren zeventig, maar is pas nu veel algemener aan het worden omdat de rebelse studenten van toen nu gezaghebbende, succesvolle figuren zijn geworden (Stroop 1998a: 102).
3.3	Sprekers
Het Poldernederlands werd aanvankelijk vooral gesproken door jonge, hoogopgeleide carrièrevrouwen (tot ongeveer 40 jaar) uit de wereld van de politiek, de wetenschap en de kunst (Stroop 1998b: 226). Dat is opvallend, want hiervoor spraken mannen juist vaker een variëteit die afwijkt van het Standaardnederlands dan vrouwen, voor wie taal meestal het belangrijkste middel was om een sociale status aan te ontlenen (Stroop 1998a: 84). 
Waarom zijn jonge carrièrevrouwen begonnen met het spreken van dit ‘vervormde’ Nederlands? Stroop noemt als verklaring hiervoor de maatschappelijke ontwikkelingen van de afgelopen decennia. De toegenomen welvaart heeft mogelijkheden tot ontplooiing voor iedereen met zich meegebracht. Jonge vrouwen zijn begonnen aan een inhaalslag op alle terreinen, ook op het gebied van taalgebruik: vrouwen durven vanaf de jaren zestig - net als mannen - steeds meer van de taalnormen af te wijken. Ze gaan zich in hun drang naar emancipatie steeds meer gedragen als mannen, ook in hun taalgebruik. Op het gebied van afwijken van de standaardtaal zijn ze de mannen zelfs al voorbijgestreefd (Stroop 1998a: 88).
Tegenwoordig wint het Poldernederlands meer en meer aan terrein, en zijn er in de leeftijdscategorie tussen 25 en 35 jaar ook steeds meer mannen die Poldernederlands spreken. Het aantal sprekers neemt bovendien alleen nog maar toe naarmate de leeftijdsgroep jonger is. Ondertussen spreken bijna alle Nederlandse tieners Poldernederlands. In deze leeftijdscategorie is nauwelijks nog onderscheid tussen jongens en meisjes (Stroop 1998a: 103). 
Opvallend is dat veel spreeksters van Poldernederlands hun spraak niet als verbeterbaar zien en zich er wellicht niet eens van bewust zijn. Zo zei de zangeres Trijntje Oosterhuis (die Stroop beschouwt als ‘kroongetuige’ van het Poldernederlands) over haar toespraak op de dodenherdenking van 4 mei 1997 in Het Parool (9 mei 1998): “Ik dacht dat ik het heel netjes had gedaan.” In een interview met Studio (nr. 23, 6-12 juni) zei ze over haar eigen uitspraak: “Ik praat een beetje plat. Dat ben ik, weet je. Dit is Trijntje. Ik kom uit Amsterdam.”(Stroop 1998a: 10). Een ander voorbeeld komt uit een brief waarin een collega-taalkundige van Stroop over zijn dochter schrijft: “Van mijn drie kinderen spreekt de oudste (23), precies zoals jij beschreef. Naar mijn idee dus tamelijk plat. Maar zij zelf ziet dat volstrekt niet zo.” (Stroop 1998a:108)
Volgens Stroop is het Poldernederlands intussen zelf een model geworden, ten nadele van de standaardtaal. Dit is het beste zichtbaar bij ambitieuze allochtone jonge vrouwen van wie de ouders geen Nederlands spraken. Zij hebben het Poldernederlands dus hebben geleerd van hun omgeving. Blijkbaar is Poldernederlands, niet Standaardnederlands, voor hen het Nederlands dat je moet spreken als je wat wilt bereiken. (Stroop 1998a: 104). 
In een vergelijking tussen de ontstaansgeschiedenis en de sprekers van tussentaal en Poldernederlands valt het op dat beide variëteiten verklaard worden vanuit een drang naar emancipatie. Plevoets verklaart de opkomst van tussentaal aan de hand van de emancipatie van de nieuwe Vlaamse elite, Stroop verbindt de opkomst van het Poldernederlands met de vrouwenemancipatie in Nederland. In beide gevallen gaat het om een groep sprekers (in dit geval Nederlandse vrouwen en de Vlaamse middenklasse) die pas na de Tweede Wereldoorlog de kans kregen zich te ontplooien, en in beide gevallen gebruiken ze een versoepelde vorm van de standaardtaal als distinctiemiddel.
4.	 Poldernederlands op de Nederlandse televisie
Het Poldernederlands is niet meer weg te denken van de Nederlandse televisie. Hoe heeft het Poldernederlands zo snel het Nederlandse televisielandschap weten te veroveren? En is de Nederlandse publieke opinie net zo negatief over de alomtegenwoordigheid van het Poldernederlands op de tv als men in Vlaanderen is over tussentaal op de televisie?
4.1	Het gebruik van Poldernederlands op de televisie
Gezien de steeds bredere acceptatie van het Poldernederlands is het niet verbazingwekkend dat op de Nederlandse televisie steeds meer Poldernederlands gesproken wordt. Het is te horen bij vrijwel alle vrouwelijke presentatrices op alle zenders, publiek en commercieel, en in allerlei soorten tv-programma’s: actualiteitenprogramma’s, sportuitzendingen, talkshows, discussieprogramma’s. (Stroop 1998a: 14) Alleen in het NOS nieuwsbericht wordt volgens Stroop nog uitsluitend Standaardnederlands gesproken. 
Deze dominantie van Poldernederlands op de Nederlandse televisie wordt door Stroop ook verklaard door een ingrijpende verandering in de rol van de televisie als verspreider van het Standaardnederlands. Vroeger heerste de opvatting dat radio en televisie op taalgebied een voorbeeldrol moesten vervullen, maar nu moet een presentator of verslaggever zijn taal juist aanpassen aan die van de doelgroep (Stroop 1998a: 105), omdat hij of zij anders kijkers kwijtraakt. En die kijkers spreken steeds vaker Poldernederlands. In Nederland zijn hoge kijkcijfers dus blijkbaar belangrijker dan het in stand houden van het Standaardnederlands.
4.2	De Nederlandse publieke opinie over Poldernederlands op de televisie
Na de ‘ontdekking’ van het Poldernederlands door Jan Stroop en zijn eerste publicatie over het fenomeen in 1998 is er behoorlijk wat ophef over het onderwerp ontstaan. Stroop kreeg naar eigen zeggen veel bijval van mensen die zich ergerden aan de kwaliteit van het Nederlands dat hun dochters spraken en dat ze hoorden op de radio en televisie. (Stroop 1998b: 228). 
In de media ontstond een debat over de definitie en de rol van het Standaardnederlands. Vormt het Poldernederlands zoals Stroop zegt een serieuze bedreiging voor het Standaardnederlands in Nederland? Stroop noemt zelf de afwezigheid van bijsturing of correctie door het onderwijs de belangrijkste externe factor voor de opkomst van het Poldernederlands, en roept het onderwijs op tot het ondernemen van actie (Stroop 1998a: 101). Gek genoeg zegt hij niets over de mogelijke rol van televisie in het bijsturen van de taal. Ook in de rest van het debat rondom Poldernederlands wordt er weinig aandacht besteed aan de rol van televisie. Men ergert zich weliswaar aan het taalgebruik op de televisie, maar roept de televisiewereld hiervoor niet ter verantwoording, in tegenstelling tot het onderwijs. Misschien ligt dat aan het feit dat het Poldernederlands op de Nederlandse televisie, net als in de rest van de Nederlandse maatschappij, al zo alomtegenwoordig is dat het door veel taalkundigen als een onomkeerbare verandering in de taal beschouwd wordt, waar zelfs het onderwijs niets meer aan kan veranderen. 
Dit is een groot verschil met de situatie in Vlaanderen, waar sterk wordt gehamerd op de opvoedende functie van de televisie en het onderwijs. In het debat over tussentaal op de televisie wordt het de VRT bijvoorbeeld sterk verweten dat die in de strijd om de kijkcijfers met VTM zogenaamd meer tussentaal is gaan uitzenden. In Nederland wordt in het debat over Poldernederlands op de televisie niets negatiefs gezegd over het verband tussen kijkcijfers en Poldernederlands op de televisie.

 
Conclusie
In deze paper vertrok ik vanuit de vaststelling dat zowel in Vlaanderen als in Nederland een relatief nieuwe taalvariëteit (respectievelijk tussentaal en Poldernederlands) in korte tijd zeer populair is geworden en ook veel op de televisie te horen is. In beide gevallen wordt de taalvariëteit als een bedreiging gezien voor het Standaardnederlands. Ik heb willen onderzoeken of er verschillen zijn in de manier waarop tussentaal en Poldernederlands op de Vlaamse en Nederlandse televisie gebruikt wordt. Ik veronderstelde dat die verschillen er inderdaad zouden zijn omdat er in Vlaanderen een groter verschil bestaat tussen tussentaal en Standaardnederlands dan tussen Poldernederlands en Standaardnederlands. Dit verschil is ontstaan doordat in Vlaanderen een opgelegde, geïmporteerde taalvariant werd gestandaardiseerd die verder afstond van de regionale taalvariëteiten (Jaspers 2001: 8). Ik vermoedde dat Vlamingen zich hierdoor bewuster zijn van de status van de tussentaal dan Nederlanders, en dat tussentaal in Vlaanderen dan ook bewuster op de Vlaamse televisie wordt gebruikt dan Poldernederlands op de Nederlandse televisie. Om dit te onderzoeken heb ik het gebruik van deze variëteiten op de televisie en de publieke opinie hierover in Nederland en Vlaanderen vergeleken. Ik stuitte hierbij op een aantal interessante verschillen.
Het meest opvallend is misschien wel het verschil in beleid dat de televisieomroepen in Nederland en Vlaanderen voeren. De Nederlandse omroepen passen hun taalgebruik aan aan hun publiek, onder het motto: als we niet hetzelfde praten als onze doelgroep, raken we onze kijkers en luisteraars kwijt. Dit leidt in Nederland niet tot veel ophef. Een minderheid stoort zich aan het gebruik van Poldernederlands op televisie, maar men ziet het als een onomkeerbare verandering waar niets meer aan te doen is. In Vlaanderen ligt de situatie heel anders. Daar fungeert de VRT voor velen als normbewaker van het Nederlands. Het Standaardnederlands wordt er als model aanvaard en in stand gehouden. De Vlaamse publieke opinie verwacht dit ook van de VRT, en reageert zeer fel nu het Standaardnederlands steeds meer van de VRT lijkt te verdwijnen in de strijd om de kijkcijfers. Het felle debat getuigt van een andere houding tegenover het Standaardnederlands, waarvan de oorzaak misschien wel gezocht moet worden in de grote rol die de media in Vlaanderen hebben gespeeld in de standaardiseringsgeschiedenis van Vlaanderen (Van Hoof 2010:1). De Vlaamse televisie heeft jarenlang het geïmporteerde Standaardnederlands gepropagandeerd. Dat de televisie nu steeds meer het domein van tussentaal lijkt te worden lokt zulke felle reacties uit omdat alle moeite die is gestoken in de standaardisering van het Nederlands in Vlaanderen voor niets lijkt te zijn geweest. 
