Reclameboodschappen verknallen ons kijkplezier. 
Een tijdje geleden was ik samen met een vriendin de film The Ring  aan het kijken. U kent die film wel. Een thriller van formaat waar je op bepaalde momenten op het puntje van je stoel gaat zitten van de spanning. Maar net op het moment van de uitermate spannende ontknoping gooit de tv-zender er een blok reclame tussen. De opgebouwde spanning verdwijnt als sneeuw voor de zon. Iedereen kan zich zo wel een moment inbeelden dat de reclame de ontknoping of de spanningsopbouw helemaal verpest. Daarom kan ik wel stellen dat reclame op verschillende manieren ons kijkplezier grondig kan verpesten.

Vele mensen kijken naar romantische films om de werkelijkheid rondom zichzelf even te vergeten en om meegevoerd te worden naar de wondere droomwereld van de film. Als er dan tijdens die romantische film reclame wordt gemaakt voor bijvoorbeeld medicijnen tegen overgewicht of maandverband dan klopt het plaatje niet meer. Want de personages in romantische films hebben geen geneesmiddelen nodig en al helemaal geen maandverband. Je wordt, met andere woorden, op een nogal harde manier weer in de werkelijk gegooid. En dat is nu juist hetgene dat de kijker niet wil, want zoals eerder vermeld kijken vele mensen naar films om de werkelijkheid juist te vergeten. 

Ook spannende films zijn vaak alleen maar spannend als de reclame de sfeer niet verpest. Als er nu een spannende achtervolging gaande is, bijvoorbeeld een man die met een kettingzaag een vrouw achterna loopt. En dat er, juist op het moment dat de vrouw valt, wordt beslist om even een pauze in te lassen dan wordt de spannende sfeer helemaal doorbroken. Je blijft je afvragen, wat gaat er gebeuren? Gaat de arme vrouw het wel overleven? Maar tegen dat de film weer hervat is de spanning al gedaald en voel je je minder bertrokken bij de vrouw. Dit komt omdat spanning niet kan blijven hangen zonder een climax te bereiken of af te zwakken. Na een pauze van minstens vijf minuten zal de spanning dus al sterk zijn afgezwakt, en zal dus met andere woorden de sfeer ook al grondig verpest zijn. 

Nu heb ik enkel nog maar de reclame tussen films vermeld, die we ook kunnen classificeren als sfeerverpesters. Maar reclame tussen afleveringen van series zijn minstens even nefast voor ons kijkplezier. Er bestaan verschillende series waarvan de afleveringen niet langer zijn dan 20 minuten. En nog steeds schotelen de tv-zenders ons halverwege de aflevering een blok reclame van minstens vijf minuten voor. Dus na amper tien minuten kijkplezier wordt de aflevering in stukken gehakt zodat er toch maar reclame kan afgespeeld worden.  

Een ander fenomeen dat zich voordoet is dat men op het einde van een wat langere aflevering nog reclame gaat plaatsen. Maar met het einde bedoel ik ook de laatste vijf minuten van de aflevering. Dit is in mijn ogen, en waarschijnlijk ook in die van vele anderen, zeer storend. De reden waarom dit storend is, is omdat in de laatste vijf minuten de plot van de aflevering duidelijk wordt en dat kijkers dan liever niet gestoord worden. Dan zouden de televisiemakers beter een dubbele portie reclame geven tussen verschillende afleveringen. Op die plaats stoor je de kijkers niet, de aflevering is dan al gedaan, en geeft ze de mogelijkheid om een langere tijd iets anders te gaan doen, zoals bijvoorbeeld naar het toilet gaan of de was doen. 

Als laatste moet ik ter volledigheid de reclame tijdens een film of serie vermelden. Daarmee bedoel ik de kaders die verschijnen bovenaan of onderaan het beeld met de vermelding dat er een nieuwe serie of bepaalde film op een bepaalde zender komt. Dit heeft als gevolg dat je een deel van het scherm niet kan zien, en het is bovendien erg storend. Zo storend dat er meer dan een jaar geleden een Facebookpagina werd opgericht tegen deze soort reclame. Vele mensen beschouwen deze soort reclame nog minder plezierig dan de gewone reclame tijdens de pauzes, wat duidelijk wordt door het vele commentaar op die Facebookpagina. 

Het is dus duidelijk dat reclame ons kijkplezier kan verknallen. Zeker het verkeerd plaatsen van reclameboodschappen kan een echte domper zijn op de spanning of de sfeer van de fillm. Ook geven de tv-zenders gewoon te veel reclame waardoor er veel herhaling is van de clipjes en afleveringen van series in te veel delen worden gesplitst. Reclame kan dus best zoveel mogelijk vermeden worden voor een zo groot mogelijk kijkplezier. Daarom ga ik, volgende keer als ik een spannende film wil zien, wel naar de videotheek om de film te huren.  
