De hervorming van het middelbaar onderwijs: noodzaak of profileringsdrang van een hyperactieve minister?

Een hervorming van het onderwijs helpt ons geen bank vooruit
Stel je voor: je eerste schooldag op de middelbare school. Als naïeve twaalfjarige betreed je die grote wereld.  Plots sta je er helemaal alleen voor. Je hebt geen idee wat je te wachten staat want alles is nieuw. Datzelfde gevoel zal ons ook overkomen wanneer onze huidige minister van Onderwijs het vertrouwde onderwijssysteem zal veranderen. Zijn we bang voor verandering of is deze verandering gewoon nutteloos? Waarom moet je een systeem veranderen als het goed functioneert?
De minister van Onderwijs wil twee belangrijke hervormingen doorvoeren. Allereerst wil hij  het vijfde en zesde leerjaar van de basisschool samenvoegen met het eerste en het tweede middelbaar. Zo ontstaat er een soort middenschool die we rond de jaren zestig ook hadden. Het derde, vierde, vijfde en zesde middelbaar vormen dan het hoger middelbaar onderwijs. Aangezien het middelbaar onderwijs opgesplitst wordt, moet je pas een richting kiezen vanaf het derde middelbaar. Je keuze wordt dus met twee jaar uitgesteld omdat de minister meent dat je als twaalfjarige nog te jong bent om te beslissen. Ten tweede worden de richtingen algemeen secundair onderwijs (aso), technisch secundair onderwijs (tso), beroep secundair onderwijs (bso) en kunst secundair onderwijs (kso) hervormd zodat iedereen gelijk is. De minister wil iedereen de kans geven om zijn intellectueel vermogen zo veel mogelijk te ontwikkelen. Bovendien worden er heel wat richtingen afgeschaft om de keuze te vergemakkelijken. 
Ten eerste is het vreemd dat een schoolsysteem dat goed functioneert, aangepast moet worden. Het positieve aan het huidige middelbare onderwijs is dat je als leerling een ruim aanbod aan keuzes hebt. Ieder kan wel iets naar zijn gading vinden. De ene leerling is nu eenmaal slimmer dan de andere. Iedereen heeft zijn talent en met het huidige systeem kies je de richting die het best bij je intellectueel vermogen en interesse aansluit. Het doel van dit ruime aanbod is om leerlingen te motiveren om naar school te gaan. 
Als het systeem verandert, dan bestaat het risico dat leerlingen gedemotiveerd geraken. Wanneer leerlingen van verscheidene intellectuele vermogens samen in een klas geplaatst worden, bestaat de kans dat de slimmeren zich gaan vervelen of dat de zwakkeren niet kunnen volgen. Vervolgens kunnen ze dan schoolmoe geraken. Daardoor gaan ze vaak spijbelen en in het ergste geval stoppen ze met school. Dit kan toch niet het doel van een onderwijssysteem zijn?
Ten tweede zou het erg jammer zijn, mochten er een aantal studierichtingen voorgoed verdwijnen. Denk maar aan de klassieke talenrichting zoals het oud-Grieks of het Latijn. Er zijn nog steeds jongeren oprecht geïnteresseerd in deze richting. Ook is er nog interesse in andere richtingen in het technisch onderwijs of het beroepsonderwijs. Als je van kinds been af al bakker wil worden, dan is het zeker een verrijking dat je dit vanaf je twaalfde al kan leren. Opnieuw bestaat hier het risico dat leerlingen geen richting vinden die bij hun interesse aansluit. 
Vervolgens moeten we een kind van twaalf jaar niet onderschatten. De meesten weten goed genoeg wat ze willen. Het is gewoon belangrijk dat ze begeleid worden in het maken van hun keuze. Of je de studiekeuze nu maakt op je twaalfde of op je veertiende, maakt geen verschil. De keuze blijft even moeilijk als je niet weet welke richting je uit wil. 
Ten vierde mogen we ook niet vergeten dat ons onderwijssysteem  op internationaal vlak erg goed scoort. We staan in de top tien van beste onderwijsvormen in Europa. We eindigen net onder Finland, dus we staan best wel hoog aangeschreven. Er is misschien hier en daar wat ruimte voor verbetering, maar de drastische veranderingen die de minister van Onderwijs wil doorvoeren, kan er voor zorgen dat we onze internationale status verliezen. Dat is toch het laatste wat we willen?
Bovendien kost een hervorming van het onderwijs veel. Leerkrachten zullen allicht bijgeschoold moeten worden, er zijn nieuwe cursussen nodig of er moeten nieuwe scholen gebouwd worden. In tijd van crisis is het misschien beter om aandacht te schenken aan systemen die dringender aan verandering toe zijn. Bijvoorbeeld het immigratieprobleem of de vergrijzing.
Ten slotte zijn de leerlingen tegen een hervorming. Op internet circuleren er petities die de hervormingen dan de minister van Onderwijs willen tegen gaan. De stemmen van de leerlingen zijn in deze kwestie toch niet onbelangrijk. De minister mag het huidige systeem dan wel achterhaald vinden, toch zijn de leerlingen tevreden. Als de hervorming toch doorgevoerd wordt, dan volgt er misschien wel een leerlingenstaking. 
Volgens het principe 'wat goed is, moet blijven' kunnen we besluiten dat wij geen behoefte hebben aan een hervorming. Ons huidige systeem is goed genoeg en een hervorming zou toch te veel kosten. Bovendien zijn de leerlingen tevreden met deze onderwijsvorm. Een goed draaiend systeem helemaal veranderen, keuren we toch af. 





