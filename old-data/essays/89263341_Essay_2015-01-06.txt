Toon je groot hart, word donor (Kato De Maertelaere)
Stel je voor: je hebt een zwaar auto-ongeval en je wordt in kritieke toestand naar het hospitaal vervoerd, maar bezwijkt uiteindelijk toch aan je verwondingen. Ergens anders in dat ziekenhuis laat een meisje van nog maar twaalf jaar zich registreren op de wachtlijst voor een nieuw hart. Ze had nog een heel leven voor zich, tot de diagnose van extreme hartritmestoornissen werd gesteld. Ze heeft maximum nog een jaar voor haar hart het definitief begeeft. Zou jij willen dat dit meisje dankzij jou een tweede kans krijgt?  Één donor kan acht levens redden. Acht mensen een tweede kans geven. Daarom zou iedereen donor moeten worden.
In Nederland sterven elk jaar 150 mensen terwijl ze aan het wachten zijn op een nieuw orgaan. Dat zijn 150 mensen die hoopten op een tweede kans, maar helaas registreren maar weinig Nederlanders zich als donor. Dit valt te wijten aan onder andere de wetgeving en een gebrek aan sensibilisering; twee elementen waar België wel goed op scoort, in België ben je immers automatisch donor, tenzij je bezwaar maakt. De wachtlijsten zullen in Nederland enkel aangroeien als de overheid de bevolking niet kan aansporen om zich te laten registreren als donor; in België blijven de wachtlijsten stabiel - dat komt niet door het overlijden van mensen die wachten op een donor - en is het sterftecijfer op de wachtlijsten met 13% gedaald.
Uit verschillende grafieken blijkt dat de gemiddelde mens liever een orgaan zou ontvangen dan doneren, met uitzondering van de oudste leeftijdcategorie. Het is ergens wel begrijpelijk dat je liever een orgaan zou ontvangen, omdat je weet dat het je leven kan redden. Maar waarom redeneren we andersom niet hetzelfde? Als je graag zou hebben dat jouw leven gered zou worden, waarom ben je zelf dan niet bereid om te registreren als donor? 
Vaak komt dit door een gebrek aan correcte informatie. Mensen zijn bang dat ze nog zouden leven als ze ontdaan worden van hun vitale organen, maar deze angst is ongegrond. De chirurgen zijn voldoende opgeleid, en weten volledig wat ze doen. Het is een kwestie van vertrouwen hebben in de kunde van de chirurg en verpleegsters. Ook is er de schrik om opengesneden te worden, of dat de littekens niet om aan te zien zullen zijn. Eigenlijk komt dit op hetzelfde neer als de vorige angst: je moet vertrouwen hebben in de chirurg. Zou je het nog zo erg vinden om opengesneden te worden als het jouw leven zou kunnen redden? Ook zijn de technieken er enorm op vooruit gegaan de laatste jaren en weet men hoe je de vorming van littekenweefsel zoveel mogelijk kunt voorkomen.
Weigeren om donor te worden uit de overweging dat het bijvoorbeeld toch geen nut heeft om longen te doneren aan een kettingroker, of je lever te doneren aan een alcoholist, is ergens wel verstaanbaar. Maar ook dit ontstaat door een gebrek aan goede informatie: rokers, alcoholisten en drugsverslaafden komen niet op de wachtlijst zolang ze niet volledig gestopt zijn. De organen gaan enkel naar de noodgevallen, en zij zullen erg zorgvuldig omgaan met hun tweede kans; ze zullen uit dankbaarheid zoveel mogelijk uit het leven halen.
De grootste reden dat mensen zich niet willen opgeven als donor is misschien wel dat de nabestaanden geen afscheid meer kunnen nemen van de donor. Dit is nogal vreemd, aangezien je sowieso geen afscheid meer van elkaar kunt nemen als je omkomt in een auto-ongeval. En als men doelt op afscheid nemen met een begrafenis; dat kan in principe nog steeds. Als je uit geloofsovertuigingen per se ongeschonden begraven moet worden, dan is het begrijpelijk dat je niet registreert als donor, maar de realiteit is dat de meerderheid in België niet meer actief een geloof uitoefent. Afscheid nemen van een geliefde die is heengegaan kan men ook op andere manieren doen, zonder materieel overschot. 
Hieruit kunnen we concluderen dat de registratie als donor een gegeven zou moeten zijn waaraan we allemaal bewust aan participeren. Misschien niet iedereen als levende donor, maar iedereen zou toch bereid moeten zijn zijn of haar organen af te staan wanneer ze overlijden. Je geeft tenslotte toch iemand anders een tweede kans.