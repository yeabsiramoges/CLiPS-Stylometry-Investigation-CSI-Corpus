1.	Inleiding

Gemiddeld 25 fouten, dat is de trieste balans die kan worden opgemaakt nadat meer dan achthonderd studenten hoger onderwijs onderworpen werden aan eenzelfde dictee. Blijkbaar blijven de alom gevreesde dt-regel en 't kofschip (of 't fokschaap, naargelang de voorkeur) een struikelblok vormen. 

De resultaten van het dictee zijn schokkend. Misschien nog schokkender is het feit dat de deelnemende studenten zelf dachten goed te presteren op spellinggebied. Toch is het belangrijk dat deze zelfde studenten zich bewust worden van hun ondermaatse manier van spellen, willen ze tenminste een succesvolle sollicitatiebrief kunnen schrijven of zelfs maar een ontroerende liefdesbrief. Het is daarom goed dat dit dictee de studenten wakker schudt. Hopelijk creëren ze nu het besef dat nodig is om iets te doen aan dit probleem. 

De vraag is nu waar het ergens is fout gelopen. Hebben studenten in hun verleden dan niet genoeg tijd doorgebracht op de schoolbanken om zelfs maar de basisregels van de spelling onder de knie te krijgen? Waren de leerkrachten niet bezorgd om het niveau van spellen van hun leerlingen? Want het is ondertussen zo klaar als een klontje dat het aanleren van spellen niet lukt zonder hulp vanuit het onderwijs. In wat volgt, zal er eerst besproken worden met welke spellingproblemen we allemaal te maken krijgen. Daarna zal ook de rol van het onderwijs verder worden toegelicht. Hoe speelt het onderwijs mee in de spellingproblematiek en hoe kan het helpen om deze problemen te bestrijden?

2.	Soorten spellingproblemen

2.1	Werkwoordfouten

Het werkwoord. Naar het schijnt verdomd lastig om de vervoegingen correct te spellen. Ik word, jij wordt, hij wordt. Maar: word jij. Wachtte, maar niet lachtte. Bijna nergens worden meer fouten tegen gemaakt dan tegen de spelling van verschillende werkwoordvervoegingen en toch leren we op school dat er geen ergere soort bestaat. Met name een dt-fout kan echt niet door de beugel. Een spelfout als hij word kan je duur komen te staan op een test of examen. En dit is niet alleen het geval voor het vak Nederlands. Ook voor het vak aardrijkskunde of geschiedenis is het belangrijk dat je vooral de werkwoorden juist spelt. Andere spelfouten als pakweg pannekoek durft men sneller door de vingers te zien. Of zoals Sandra, Daems & Frisson (2001, 1) het zeggen: “Werkwoordfouten worden niet ervaren als gewone spelfouten, het zijn zware overtredingen tegen de spelling.” De taboe die rust op het maken van deze fouten lijkt voort te komen uit het feit dat er voor het spellen van werkwoordvervoegingen een precieze spellingregel bestaat. In principe moet  iedereen deze regel dus foutloos kunnen toepassen.

Waarom zelfs de beste spellers dan toch kunnen struikelen over de dt-regel komt volgens Sandra, Frisson & Daems (2001, 2-3) door de werking van twee verschillende geheugensystemen, met name het woord- en het werkgeheugen. Eenvoudig gezegd, het woordgeheugen onthoudt welke woorden we vaker gebruiken en in het werkgeheugen worden onder andere de verschillende spellingregels toegepast. Het woordgeheugen slaat op dat we bijvoorbeeld veel vaker het woord wordt dan het woord word gebruiken. Als we dan word jij moeten schrijven, dringt het geheugen het woord wordt naar voor, waardoor de kans op een spelfout reëel is. Daar komt nog eens bij dat correct spellen moeilijker is bij het schrijven van een authentieke tekst, dan wanneer we een dictee zouden schrijven. Bij het schrijven van een eigen tekst moet de schrijver per slot van rekening zijn aandacht verdelen over tal van andere aspecten naast de spelling, zoals de inhoud, de stijl, de zinsbouw, enz., terwijl hij bij een dictee zich enkel op de spelling zou concentreren.

Voor het onderwijs betekent dit dat leerkrachten moeten inzien dat de strenge aanpak, de nultolerantie voor een dt-fout, moet verdwijnen. De bewering dat een dt-fout een teken is van onzorgvuldigheid of het niet beheersen van de spellingregels is immers incorrect. Natuurlijk blijft de plicht om leerlingen te wijzen op hun fouten wel bestaan. Een zekere soepelheid zou echter niet verkeerd zijn, wat natuurlijk niet wil zeggen dat alle spelfouten zomaar toegestaan zouden moeten worden. Verder moeten leerkrachten er blijven op hameren dat leerlingen hun geschreven teksten meerdere keren moeten nalezen. Hierbij moet hen dan ook verteld worden vooral te letten op werkwoordvormen en in het bijzonder op gevaarwoorden (Sandra, Daems & Frisson, 2001, 10-11). Deze laatste term slaat op woorden die hetzelfde klinken, maar die op een verschillende manier gespeld kunnen worden (zoals wordt en word). Helaas loopt men nog wel altijd het risico om over deze spelfouten heen te lezen, om precies dezelfde reden als diegene die de fout in de eerste plaats veroorzaakt. De beste manier om deze gevaarwoorden dan toch juist te spellen is, gewoon, door veel te oefenen. Zo zou er op de duur een soort van alarmsignaal moeten afgaan in het geheugen van een leerling, wanneer deze te maken krijgt met een gevaarwoord. Op deze manier wordt het frequentie-effect van het woordgeheugen ongedaan gemaakt. 

2.2	De tussen-n

De regel van de tussen-n is een andere veelbesproken moeilijke problematiek. Een aantal jaren geleden bestond er niet echt een regel voor de tussen-n. Beter gezegd, de regel die bestond kende meer uitzonderingen dan woorden die de regel wel volgden. Het grootste obstakel voor het juist spellen van een woord met al dan niet een tussen-n, was de uitspraak. Soms moesten we een n schrijven ook al spreken we ze normaal niet uit (paardenbloem) en dan moesten we weer net geen n schrijven ook al spreken we ze soms wel uit (tarwenoverschot). Geen wonder dus dat er zoveel fouten tegen gemaakt werden. Er werd dan ook een spellinghervorming doorgevoerd. De laatste aanpassing die dateert van 2005 heeft alles een stuk eenvoudiger gemaakt. De nieuwe spellingaanpassing heeft ervoor gezorgd dat we nu in de meeste gevallen een tussen-n moeten schrijven, met analogie en consistentie als sleutelwoorden (Daems, 2005, 5-7).

Hiermee is het probleem echter niet opgelost. Nog steeds bestaan er tal van regels voor uitzonderingen. Regels die we zullen moeten leren, willen we de tussen-n op de juiste manier gebruiken.

2.3	Aaneenschrijfregels

Een laatste niet te onderschatten probleem zijn de regels van het aaneenschrijven. Of is het nu aaneen schrijven? Nee, eenvoudig is het beslist niet. De algemene regel zegt, heel kort, dat we een spatie laten tussen twee woorden en twee woorddelen aan elkaar schrijven. Kinderspel dus. De problemen beginnen echter als we te maken krijgen met woorden als gebruik(-)maken of van(-)onder. Met welke regel lossen we dit dan op? Daems vertelt in een interview met De Standaard (2005) dat er maar één oplossing mogelijk is: opzoeken in een woordenboek (en hopen dat dat correct is!) of de Woordenlijst (http://woordenlijst.org/) raadplegen. 

Dat er geen echte aaneenschrijfregels bestaan komt door verschillende redenen. Eerst werd het genegeerd, daarna onderkend maar geen oplossing biedend en vervolgens nog meer genegeerd. De meest recente spellingaanpassing heeft het dan iets gemakkelijker gemaakt door een paar regels  in te voeren die kunnen worden toegepast in enkele specifieke gevallen. Sinds 2005 spellen we samenstellingen die afkortingen bevatten met een streepje tussen (bv. mp3-speler) en die woordgroepen bevatten aaneen (bv. tweedekansonderwijs). Als een woordgroep delen van anderstalige woorden bevat, schrijven we ook hier een streepje tussen (bv. haute-couturewinkel). 
Helpen deze regels ons niet verder, zijn we op onszelf aangewezen.

3.	De rol van het onderwijs

Het onderwijs speelt een grote rol in het leren van spelling, dat staat buiten kijf. Waar echter wel heel wat twijfel over heerst is de manier waarop. Volgens professor Piet van Sterkenburg (Zijlmans, 2009) moeten we vanaf het moment dat we beginnen met leren lezen en schrijven ook de nieuwe spelling leren. We moeten hierin getraind worden door gemotiveerde leerkrachten. Het is 'een kwestie van permanente drill.' Voordat we de stap naar het middelbaar maken, moeten we elke week verscheidene uren besteden aan het studeren van de spellingregels. Het zou de enige manier zijn om die te leren. Van Sterkenburg staat zeer sceptisch tegenover het toekomstige aanbod van leerkrachten. Vandaag de dag zou men minder veeleisend zijn voor aspirant-leerkrachten, wat leidt tot een grote hoeveelheid van matige leerkrachten, met als gevolg dat de kwaliteit van het onderwijs, en dus ook van het aanleren van het goed spellen, daalt. 

Frans Daems (Permentier, 1996) beweert, anders dan Sterkenburg, dat kinderen nieuwe spelling al doende moeten leren, en dus geen gebruik moeten maken van regels. Woord voor woord, stapje voor stapje. Hij raadt aan kinderen te leren gebruikmaken van het Groene Boekje. Deze benadering geldt wel alleen voor kinderen in het onderwijs. Volwassenen kunnen hun spellingkennis wel bijschaven door de regels te leren. Daems laat ook weten dat leerkrachten eigenlijk te weinig steun krijgen op wetenschappelijk gebied. Er zijn gewoon te weinig middelen. Overheidsgeld voor research, als het er al is, gaat naar onderwijsstructuren en niet naar onderwijsinhouden.

Verder zegt Daems (Zijlmans, 2009): “Het leren spellen van werkwoorden kan nooit voltooid zijn op het einde van de basisschool of van de onderbouw van het secundair/voortgezet onderwijs.” Niet alleen moeten we de theorie voor correct spellen kennen, ook moeten we beschikken over grammaticaal inzicht, wat belangrijk is voor met name de werkwoordregels. Je kan immers niet weten of het vind of vindt tenzij je het onderwerp kent. Dit inzicht verwerven we echter pas op dertien- of veertienjarige leeftijd. Het is dus onmogelijk dat een kind aan het einde van de lagere school de eindtermen voor spelling haalt. 

4.	Conclusie

We kunnen besluiten dat spellen helemaal niet zo makkelijk is als men het soms doet lijken. Uit al het voorgaande weten we immers dat veel spellingmoeilijkheden niet zomaar opgelost kunnen worden. Werkwoordfouten zijn natuurlijk, de tussen-n heeft zoveel aanpassingen gekend dat we niet meer weten wat het nu eigenlijk moet zijn en voor het aaneenschrijven bestaan zelfs amper afgebakende regels. Voor wie dan toch correct wil spellen is de boodschap oefenen en nog eens oefenen. Zo lang oefenen totdat de woorden in ons geheugen geprent zijn. Anders zullen we moeten vertrouwen op wat woordenboeken ons vertellen.

Verder kunnen we stellen dat het onderwijs wel belangrijk is voor het aanleren van de spelling, maar niet geheel verantwoordelijk voor de slechte beheersing ervan bij studenten. De belangrijkste tip die we kunnen geven is leerlingen zoveel mogelijk gebruik te laten maken van hulpmiddelen als het Groene Boekje of een woordenboek. Zo komen ze niet alleen de correcte spelling van een woord te weten, maar zullen ze ook handiger worden in het gebruiken van de beschikbare hulpmiddelen.

