Werkloosheidsuitkeringen moeten beperkt worden in de tijd 


Iets meer dan een week geleden vonden er verkiezingen plaats in ons land op Vlaams, federaal en Europees niveau. Op Vlaams niveau voerden de verschillende politieke partijen de laatste weken meerdere debatten in verband met werkloosheidsuitkeringen. Zo hebben de vijf grootste politieke strekkingen van Vlaanderen hierover ook andere standpunten. Hoe kan de werkloosheidsproblematiek verbeteren en wat is, zowel voor de regering als voor het aantal werklozen, de beste maatregel hiervoor? Moeten de werkloosheidsuitkeringen beperkt worden in de tijd?

Volgens SP.A niet. Zij vinden dat de werkloosheid zelf beperkt moet worden in de tijd en niet de uitkeringen. Zo zijn er in Belgie 651.059 werklozen die een uitkering ontvingen van de RVA. Dat is ongeveer acht procent van de werkende bevolking. Dat getal ligt veel te hoog en SP.A vindt dat er eerst gewerkt moet worden aan het dalen van dat cijfer in plaats van aan de uitkeringen. Ook Groen! deelt de mening van SP.A en zegt dat de vergoedingen voor werklozen niet beperkt mogen worden. Wel opperen ze voor een beleid waarin de uitkering gestopt wordt als de persoon in kwestie een baan weigert aan te nemen. 

Aan de andere kant bevinden zich dan de nationalistische, liberale en christen-democratische partijen. Als eerste is er de N-VA, die op dit moment de grootste partij van BelgiÃ« is, die pleit voor een inkorting van de duur van een uitkering. De politieke partij van onder meer Bart De Wever vindt dat de personen die zonder werk zitten zulke uitkering moeten verdienen. Zo moet er een verband zijn tussen werken en krijgen. Als een gezonde man of vrouw niets bijdraagt tot de samenleving en geen moeite doet om werk te vinden, zal deze persoon ook niets ontvangen als het van de N-VA afhangt. Dat wil niet zeggen dat ze helemaal niet zal omkijken naar de werklozen. Integendeel, ze vindt dat werklozen in de toekomst beter begeleid moeten worden in de zoektocht naar een baan, in de hoop dat ze op die manier ook sneller aan een job zullen geraken. Maar net zoals de socialistische partij SP.A en de groene partij Groen!, stelt de N-VA voor om de uitkeringen te schrappen vanaf het moment dat een werkloze een jobaanbieding niet aanvaardt. 

De christen-democratische partij CD&V, die tweede grootste is in Vlaanderen, streeft ook naar een betere begeleiding van de werklozen. Ze moeten beter voorbereid worden op het zoeken naar een baan, want voor sommige personen is dit nieuw. Er zijn mensen die in hun hele leven nog nooit gesolliciteerd hebben. Voor zulke mensen kan er bijvoorbeeld een verplichte sollicitatietraining komen. Hierdoor weten ze hoe een dergelijk gesprek in zijn werk gaat en hoe ze bijvoorbeeld een CV moeten opstellen. Dat zijn kleine dingen, maar het kan helpen om sneller een jobaanbieding te krijgen. CD&V pleit ook voor een snellere afname van de uitkeringen. Die blijven op dit moment te hoog. Werklozen zouden bij wijze van spreken gestraft moeten worden als ze al te lang zonder job zitten. Dan moet de uitkering na verloop van tijd verminderen om ze aan te sporen om ijverig te blijven zoeken naar een baan. 

Tenslotte is er nog Open VLD, de grootste liberale partij van Vlaanderen. Ook zij deelt de mening van de N-VA en CD&V om de uitkeringen te beperken in de tijd. Maar in tegenstelling tot die twee andere partijen, stelt Open VLD een verhoging van de uitkering in de eerste maanden voor. Dit dient als vangnet voor de personen die van een goede job meteen terechtkomen in een situatie met weinig of geen inkomen. Dit kan voor een cultuurshock zorgen en om die te beperken zou dus een dergelijke maatregel ingevoerd kunnen worden. Uiteraard kan dat ook voor het omgekeerde effect zorgen. Werklozen krijgen in de eerste maanden voldoende geld, dus waarom zouden ze dan al gaan zoeken naar aan job? Dit is natuurlijk niet het effect waar Open VLD naar streeft, maar het is een mogelijkheid.

Zoals je kan zien heeft elke partij wel een ander standpunt, maar het lijkt me enigzins nodig om de uitkeringen in duur te beperken. Waarom zouden ze werk zoeken als ze toch elke maand een vast bedrag op hun rekening krijgen gestort, zonder daar ook maar iets voor te doen? Daarom moeten in de eerste plaats de uitkeringen beperkt worden, maar ook de werklozen zelf moeten geholpen worden in hun zoektocht naar een baan. Daarom is het beleid van N-VA gecombineerd met dat van de CD&V het ideale. Op die manier verbeterd zowel de situatie van het aantal werklozen als die van de regering.